
# «دلخانی» با شایستگی به مدال طلا رسید

Published at: **2019-11-02T22:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619532/%D8%AF%D9%84%D8%AE%D8%A7%D9%86%DB%8C-%D8%A8%D8%A7-%D8%B4%D8%A7%DB%8C%D8%B3%D8%AA%DA%AF%DB%8C-%D8%A8%D9%87-%D9%85%D8%AF%D8%A7%D9%84-%D8%B7%D9%84%D8%A7-%D8%B1%D8%B3%DB%8C%D8%AF)


        میثم دلخانی فرنگی‌کار وزن ۶۳ کیلوگرم ایران در دیدار فینال قهرمانی زیر ۲۳ سال جهان با شکست حریف گرجستانی به مدال طلا دست یافت.
      

        آفتاب‌‌نیوز :
      
رقابت‌های کشتی فرنگی زیر ۲۳ سال قهرمانی جهان از ۱۰ آبان در بوداپست مجارستان آغاز شده و فردا یکشنبه به پایان می‌رسد.
در وزن ۶۳ کیلوگرم میثم دلخانی پس از استراحت در دور اول در دور بعد مقابل ماکسیم نهودا از بلاروس با نتیجه ۹ بر ۶ به پیروزی دست یافت. وی در دور بعد و در مرحله یک چهارم نهایی اولکساندر هروشین از اوکراین را با نتیجه ۵ بر یک مغلوب کرد و راهی دیدار نیمه نهایی شد.
فرنگی کار شیرازی کشورمان که امسال در پیکارهای قهرمانی بزرگسالان جهان نیز حضور داشت، در نیمه نهایی با نتیجه ۴ بر یک از سد مهمت چکر از ترکیه گذشت و راهی دیدار فینال شد.
وی شنبه شب در دیدار فینال و در یک کشتی نزدیک با نتیجه ۷ بر ۶ از سد لوانی کاوجارادزه از گرجستان گذشت و به مدال طلا دست یافت.
تا لحظاتی دیگر علی اکبر یوسفی در دیدار فینال وزن ۱۳۰ کیلوگرم با زویادی پاتاریدزه قهرمان سال گذشته این مسابقات مبارزه خواهد کرد.
