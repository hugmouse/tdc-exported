
# 
        اعلام تاریخ قرعه‌کشی فصل جدید لیگ قهرمانان آسیا
      

Published at: **2019-11-03T10:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637708/%D8%A7%D8%B9%D9%84%D8%A7%D9%85-%D8%AA%D8%A7%D8%B1%DB%8C%D8%AE-%D9%82%D8%B1%D8%B9%D9%87%E2%80%8C%DA%A9%D8%B4%DB%8C-%D9%81%D8%B5%D9%84-%D8%AC%D8%AF%DB%8C%D8%AF-%D9%84%DB%8C%DA%AF-%D9%82%D9%87%D8%B1%D9%85%D8%A7%D9%86%D8%A7%D9%86-%D8%A2%D8%B3%DB%8C%D8%A7)

گروه ورزشی: کنفدراسیون فوتبال آسیا روز 10 دسامبر 2019 (19 آذر) مراسم قرعه‌کشی فصل جدید لیگ قهرمانان آسیا را در مقر رسمی خود در پایتخت مالزی برگزار خواهد کرد.
به گزارش بولتن نیوز به نقل از تسنیم، بر اساس این گزارش، پس از انجام مراسم قرعه‌کشی مکان تیم‌های شرکت‌کننده در مرحله پلی‌آف در گروه‌های هشت گانه خالی می‌ماند. همچنین رتبه‌بندی کشورها و سهمیه‌ها بر اساس نتایج تیم‌های باشگاهی و ملی در طول چهار سال اخیر از سوی کنفدراسیون فوتبال آسیا صورت گرفته است.
هر کدام از مناطق شرق و غرب آسیا به چهار گروه چهار تیمی تقسیم خواهند شد که 12 تیم به صورت مستقیم سهمیه حضور در مرحله گروهی را به دست می‌آورند و چهار تیم باقی‌مانده با انجام بازی‌های پلی‌آف شناخته می‌شوند. 6 لیگ برتر هر منطقه حداقل دارای یک یا دو سهمیه مستقیم در مرحله گروهی لیگ قهرمانان آسیا است و سایر لیگ‌های باقی‌مانده در مرحله پلی‌آف نماینده خواهند داشت.
همچنین به نوشته روزنامه الرایه قطر و بر اساس اعلام AFC السد و الدحیل قطر، پرسپولیس و سپاهان ایران، پاختاکور ازبکستان، الشرطه عراق، النصر، التعاون و الهلال عربستان همچنین الشارجه الشباب و الوحده امارات مستقیما در مرحله گروهی رقابت های این دوره در منطقه غرب حضور پیدا خواهند کرد.
استقلال و شهر خودرو از دور دوم بازی‌های پلی آف وارد مسابقات می‌شوند و با انجام دو مسابقه شانس ورود به مرحله گروهی را خواهند داشت. انتظار می‌رود بازی‌های مرحله دوم روز اول بهمن (21 ژانویه) برگزار شود.
حریفان استقلال و شهر خودرو در این مرحله احتمالا از بین نمایندگان کشورهای اردن، ازبکستان، عراق ،سوریه، بحرین یا تاجیکستان خواهند بود.
اگر چه گفته شده سهمیه ایران 1+3 شده است اما روزنامه الرایه قطر سهمیه کشورمان را 2+2 اعلام کرده است.
