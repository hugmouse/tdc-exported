
# दिल्ली-एनसीआर में तेज हवा के साथ बारिश, जानलेवा प्रदूषण से राहत मिलने की उम्मीद

Published at: **2019-11-02T13:30:58+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-rain-in-delhi-ncr-today-may-some-relief-to-pollution-2828633.html)

दिल्ली-एनसीआर में खतरनाक स्तर पर पहुंचे प्रदूषण के बीच शनिवार शाम हुई बारिश से दिल्ली वासियों को थोड़ी राहत मिली है। शनिवार शाम दिल्ली-एनसीआर के अलग-अलग हिस्सों में तेज हवा के साथ हल्की बारिश देखने को मिली है। हल्की बारिश के बाद उम्मीद की जा रही है कि प्रदूषण के स्तर में कमी आएगी। 
दिल्ली-एनसीआर के ज्यादातर इलाकों में शनिवार शाम तक स्मॉग की मोटी परत छाई रही। प्रदूषण के खतरनाक स्तर को देखते हुए लोग मास्क लगाकर बाहर निकल रहे हैं। इधर दिल्ली-एनसीआर में बढ़ते प्रदूषण की वजह से मुख्यमंत्री अरविंद केजरीवाल ने दिल्ली के सभी स्कूलों के पांच नवंबर तक बंद रहने की घोषणा की है। 
दूसरी ओर से सुप्रीम कोर्ट द्वारा गठित पैनल ने शुक्रवार को दिल्ली-राष्ट्रीय राजधानी क्षेत्र में जन स्वास्थ्य आपातकाल की घोषणा करते हुए पांच नवम्बर तक सभी निर्माण कार्यों पर प्रतिबंध लगा दिया। पर्यावरण प्रदूषण (रोकथाम व नियंत्रण) प्राधिकरण (ईपीसीए) ने प्रदूषण के ' बेहद गंभीर श्रेणी में पहुंचने पर पूरी ठंड के दौरान पटाखे फोड़ने पर भी प्रतिबंध लगा दिया। 
ईपीसीए के अध्यक्ष भूरे लाल ने उत्तर प्रदेश , हरियाणा और दिल्ली के मुख्य सचिवों को लिखे पत्र में कहा कि दिल्ली-एनसीआर में वायु गुणवत्ता बहुत खराब हो गई और वह अब 'बेहद गंभीर श्रेणी में पहुंच गई है। वहीं, प्रदूषण की विकराल स्थिति में स्वास्थ्य को ध्यान में रखते हुए लोगों को कम से कम बाहर जाने की सलाह दी गई है। इप्का ने प्रदूषण की स्थिति नियंत्रण में आने तक बुजूर्गों, बच्चों को खुले में व्यायाम ना करने को भी कहा है।
