
# บิ๊กตู่ขอนักการเมือง-ส.ส.-ส.ว.รวมเป็นพรรคประเทศไทย

Published at: **2019-11-07T06:00:00+00:00**

Author: ****

Original: [เดลินิวส์](https://www.dailynews.co.th/politics/740429)


        “บิ๊กตู่”ดีใจกลับมาเยือนศรีสะเกษ ขอนักการเมือง-ส.ส.-ส.ว.ร่วมมือเดินไปข้างหน้ารวมเป็น"พรรคประเทศไทย" เซ็งหลายคนหาว่าไม่ใช่ประชาธิปไตย ขอพลังรักสามัคคีมีตลอดไป
      
เมื่อวันที่ 7 พ.ย. ที่กลุ่มวิสาหกิจชุมชนศูนย์ข้าวชุมชนบ้านอุ่มแสง ต.ดู่ อ.ราษีไศล จ.ศรีสะเกษ พล.อ.ประยุทธ์ จันทร์โอชา นายกรัฐมนตรี และรมว.กลาโหม เป็นประธานพิธีเปิดอาคารโรงคลุมชุดตู้อบข้าวเปลือก ทั้งนี้ก่อนที่พล.อ.ประยุทธ์ จะเดินทางมาถึงได้มีกลุ่มสมัชชาคนจนเดินทางมาชุมนุมเพื่อทวงสัญญาจากนายกฯ ตามที่มีข้อตกลงกันไว้ ที่บริเวณสถานีตำรวจภูธรราษีไศล ในตัวเมือง อ.ราษีไศล โดยทางเจ้าหน้าที่ตำรวจพยายามสกัด และไม่ได้เคลื่อนมาชุมนุมบริเวณจัดงานที่นายกฯ จะเดินทางมาแต่อย่างใดจากนั้น เวลา 10.00 น. นายกฯ เดินทางมาถึง โดยมีคณะกรรมธิการเกษตรและสหกรณ์ วุฒิสภา ให้การต้อนรับได้แก่ พล.อ.ฉัตรชัย สาริกัลยะ ประธานคณะกรรมาธิการ พล.อ.ดนัย มีชูเวท รองประธานคณะกรรมาธิการ นายลักษณ์ วจนานวัช รองประธานคณะกรรมาธิการ นายสมชาย ชาญณรงค์กุล เลขานุการคณะกรรมาธิการ นายรณวริทธิ์ ปริยฉัตรตระกูล รองเลขานุการคณะกรรมาธิการ และโฆษกคณะกรรมาธิการ นายระวี รุ่งเรื่อง รองโฆษกคณะกรรมาธิการ นายบุญมี สุระโคตร กรรมาธิการ นายเฉลียว เกาะแก้ว กรรมาธิการ นายประมาณ สว่างญาติ กรรมาธิการ นายไพโรจน์ พ่วงทอง กรรมาธิการ นายสำราญ ครรชิต กรรมาธิการ นายอุดม วรัญญูรัฐ กรรมาธิการ รวมถึงนายลักษณ์ วจนานวัช ส.ว. และอดีตรมช.เกษตรและสหกรณ์ นายอาคม เติมพิทยาไพสิฐ อดีตรมว.คมนาคม ในสมัยรัฐบาลคสช. รวมถึงนายพรศักดิ์ เจริญประเสริฐ กรรมการผู้ช่วยรัฐมนตรีประจำสำนักนายกรัฐมนตรี สมาชิกพรรคพลังประชารัฐ (พปชร.) ร่วมต้อนรับด้วยทั้งนี้ พล.อ.ประยุทธ์ กล่าวตอนหนึ่งว่า ขอบคุณพี่น้องชาวอีสานที่มาต้อนรับ ตนก็ในมาในนามลูกอีสาน พอรู้ว่าพวกเรามีความสุขตนก็มีความสุข ส่วนความทุกข์ก็พยายามแก้อยู่ในรัฐบาลใหม่นี้ ทุกอย่างต้องสืบสานต่อไป ซึ่งหลายอย่างดีขึ้น หลายอย่างต้องปรับโครงสร้าง ทั้งนี้การประชุมอาเซียนที่ผ่านมา RCEP สามารถผลักดันได้สำเร็จ โดยความร่วมมือ 15 ประเทศ ลงนามในปีหน้า เป็นการเปิดตลาดขนาดใหญ่ ถือเป็นความสำเร็จที่น่าพอใจ และเป็นผลงาน มีประเทศเดียวที่มีปัญหาอยู่  นอกจากนั้น ในการประชุมยังคุยแก้ปัญหาหมอกควันข้ามชาติ 3 วัน 3คืน นั่งวันละ10กว่าชั่วโมง วันนี้ยังไม่หายปวดหลังเลย แต่ทั้งหมดตนยอมทำให้พวกเราที่เป็นคนไทย ภาคเกษตรต้องดีกว่าเดิม แล้วดีขึ้นหรือไม่ ถ้าดีปรบมือ ตนว่าดีขึ้นไม่ใช่ไม่ดีสักอย่าง 
นายกฯ กล่าวว่า ขณะนี้เรายกฐานะประเทศเป็นผู้ให้ แล้ว ไม่ใช่ผู้ขอ กู้อย่างเดียวก็ไม่ได้ เราเป็นสมาชิกเขาไปแล้วเป็นระดับผู้ให้หลายโครงการมีสิทธิใช้จ่ายเงินกองทุนช่วยประเทศอื่น เรามีสัดส่วนตรงนั้นมากพอสมควร วันนี้หลายอย่างเราดีขึ้น ที่ตนพูดอาจไกลตัวท่านเกินไป แต่อยากให้คิดตาม คิดแบบนี้ดู ถ้าคิดแต่เจอปัญหาทุกวัน วันคิดอะไรไม่ออก ทั้งนี้ ประเทศไทยไม่ได้มีปัญหาการเงินระดับมหภาค เราเป็นประเทศที่มีฐานะการเงินแข็งแกร่งมากที่สุดในอาเซียน ทุกคนไว้วางใจในระบบการเงินของเรา ซึ่งกองทุนสำรองระหว่างประเทศ 2 ล้านล้านดอลล่าร์สหรัฐ ถือว่าสูงระดับต้นของโลก อย่างไรก็ตามรายได้ส่วนใหญ่มาจากท่องเที่ยวและบริการมากพอสมควร ทำให้เงินสะพัดในประเทศมาก เงินดอลล่าร์เก็บในประเทศมาก พล.อ.ประยุทธ์ กล่าวว่า ทุกภาคส่วนต้องร่วมมือกัน ถ้าเรามองภาพใหญ่มาถึงตัวเราจะเห็นว่า จะมีอนาคตไปตรงโน้นได้อย่างไร รัฐบาลต้องหาความร่วมมือจากทุกกลุ่ม รวมถึงทุกภูมิภาคบนโลกใบนี้ อย่างไรก็ตาม ตนได้คุยกับผู้บริหารไอเอ็มเอฟและเห็นตรงกันคือเราจำเป็นต้องปรับโครงสร้างการเกษตรของไทย ทั้งต้นทุนการผลิต การแปรรูปนวัตกรรม การเดินหน้าเป็นเกษตรอินทรีย์ หรือ เกษตรจีไอ ที่ระบุที่มาแหล่งผลิต เป็นต้น เรามีโอกาส แต่ถ้าเดินช้าก็ไม่ทันการ ซึ่งเราต้องปรับทั้งหมด โดยเราได้ปรับตั้งแต่ก่อนเขาแนะนำเสียอีก เช่น เกษตรแปลงใหญ่ และอื่นๆ นี่คือสิ่งที่ใช้เวลาพอสมควรกว่าจะมาถึงจุดนี้ได้ใช้เวลาเท่าไหร่ ใช้สติปัญญากันเท่าไหร่ หลายอย่างที่มีอยู่เราก็ต้องสานต่อไปนายกฯ กล่าวว่า โครงสร้างอุตสาหกรรมก็ต้องปรับทั้งหมด มันต้องมีอุตสาหกรรมใหม่ที่ส่งเสริมในอีอีซี 12 ประเภท ของเดิมมีอยู่5 เท่านั้น และต้องส่งเสริมให้เกิดทั่วประเทศ โดยปรับสิทธิประโยชน์เพื่อส่งเสริมการลงทุน เราต้องยอมรับตรงนี้ว่า ถ้าไม่มีแรงจูงใจให้เขามาลงทุนบ้านเรา เขาไม่มาแน่นอน เมื่อไม่มา ทั้งการจ้างงาน การถ่ายทอดเทคโนโลยี ก็ไม่เกิด รายได้ประเทศก็ไม่เพิ่ม วันนี้เก็บได้แต่ภาษี ถ้าไม่ทำโครงสร้างขนาดใหญ่อุตสาหกรรม ให้ดีขึ้นเลย ภาษีก็ไม่ได้มากขึ้น แล้วต้องมาอุดหนุนราคาสินค้าวันหน้าจะพันตัวเองทั้งหมด "ถ้าไม่หารายได้ใหม่ขึ้นมาอีกทาง แล้วเราต้องมาดูเรื่อง ข้าว ยาง อ้อย ปาล์ม จะเอาเงินจากที่ไหน เพราะทุกอย่างเราต้องงบประมาณทั้งสิ้น ทั้งเกษตร อุตสาหกรรม สังคม มันต้องมีงบในการลงทุน วันนี้เราปรับการลงทุน รัฐลงทุนมากอย่างเดียวไม่พอ ภาคเอกชนต้องมาร่วมด้วย ถึงมีรูปแบบใหม่คือ PPP ไม่ได้เอื้อประโยชน์ใครทั้งสิ้น ขอให้เข้าใจ ถ้ามันไม่เกิด มันก็ไม่มีอะไรอยู่แล้ว ถ้าไม่ทำมันก็ไม่ได้ภาษีอยู่แล้ว ถ้าทำก็ต้องมีสิทธิประโยชน์ให้ก่อน ให้เข้มแข็งวันนี้และวันหน้า ซึ่งไม่ได้ลงทุน 5ปี 10 ปี " นายกฯ กล่าวระหว่างนี้ นายกฯ ถามชาวบ้านว่าปวดหัวหรือยัง ตนต้องพูดกับพวกเราด้วย ไม่ใช่บอกว่าเขาไม่รู้เรื่องจะไปพูดกับเขาทำไม ตนต้องการพูดให้ทุกคนรับรู้เรามีความจริงใจอย่างไร รัฐบาลคิดอะไร "วันนี้ส.ส. ส.ว.ก็ต้องช่วยกัน รัฐบาลก็ต้องช่วยกันนักการเมืองไม่ว่าจะพรรคไหนก็ตาม พรรคนี้คือพรรคประเทศไทย ทุกคนต้องร่วมมือกันตรงนี้ในการขับเคลื่อนทุกมิติไปให้ได้ เรื่องทางการเมืองก็เป็นเรื่องทางการเมือง ก็กันไป เป็นประชาธิปไตยก็ว่ากันไป เพราะฉะนั้น สิ่งที่ผมอยากจะขอพวกเราคือเราต้องลดความขัดแย้ง ลดปัญหาที่มีระหว่างกันให้ได้ ไม่ว่าจะรัก จะชอบ จะเกลียดก็หยุดๆ กันไว้ก่อนบ้าง มันจะได้มีเวลาได้คิดอะไรใหม่ๆ เพื่อคนไทย"นายกฯ กล่าวว่า ในปีหน้าจะเลิกใช้ถุงพลาสติกแลปใช้ครั้งเดียวทิ้ง เราต้องแก้ปัญหาขยะพลาสติก ซึ่งรู้หรือไม่ว่าใช้เวลา 450 ปี แต่บางอันย่อยสลายเป็นไมโครพลาสติกขนาดเล็กในน้ำ ปลาก็กินเข้าไปแล้วเราก็กินปลาต่อ เท่ากับกินพลาสติกเข้าไปทุกวัน ต้องแก้ตรงนี้ให้ได้ "วันนี้มาที่นี่ดีใจที่ได้มาร่วมงาน ผมจำได้ว่าเคยมาทีนึงแล้ว วันนี้ก็มาครั้งที่2 ด้วยความคิดถึง เมื่อกี๊เห็นรำ ทุกคนก็สวยงาม รำสวยงาม มี4เผ่า คนถามผู้ว่าฯ ทำไมแต่งตัวไม่เหมือนกัน บอกว่ามี4เผ่า จะเผ่าอะไรก็ตามวันนี้ทุกคนคือเผ่าไทยด้วยกันทั้งหมด" นายกฯ กล่าวพล.อ.ประยุทธ์ กล่าวว่าเรื่องการบริหารจัดการน้ำ ตนได้คุยกับรมว.มหาดไทย บนเครื่องบิน เห็นที่นาในจ.อุบลราชธานียังไม่ได้ทำเลย อาจมีปัญหาเรื่องน้ำหรือไม่ ก็กลัวจะหมดหน้าทำนา ก็ไปดูปัญหาอยู่ที่ไหน ตนห่วงตรงนี้ ถ้าทำนาไม่ได้จะทำอย่างไร แต่ในพื้นที่ศรีสะเกษมีการทำนามากขึ้นเรื่อยๆ เพราอยู่ในระบบชลประทาน ใกล้เขื่อนราษีไศลส่งน้ำมา ซึ่งทั้งประเทศมีพื้นที่ในเขตชลประทานเพียง 30 % นอกนั้นไม่มีแหล่งน้ำหรือเขื่อนที่ทำได้ อย่างไรก็ตามพร้อมจะทำ แต่ทำไม่ได้ เพราะประชาชนยังไม่เห็นชอบ นั่นคือประชาธิปไตยของเรา แล้วใครบอกวันนี้ไม่เป็นประชาธิปไตย ไม่ใช่ตนนึกอยากจะทำอะไรก็ทำ ตนก็ต้องถามถ้าไม่เห็นชอบก็ทำไม่ได้ หลายคนก็หาว่าตนไม่ใช่ประชาธิปไตย ก็ฟังมาตลอดทุกเรื่อง สิ่งสำคัญคือดูแลพี่น้องเราได้อย่างไร เรื่องอื่นอย่าเพิ่งมาทะเลาะกันเลย
นายกฯ กล่าวว่า อย่างไรก็ตาม ในเรื่องน้ำทุกคนต้องปรับตัว พระสมเด็จพระเจ้าอยู่หัว รัชกาลที่9 ทรงตรัสไว้ เราบังคับธรรมชาติไม่ได้ ธรรมชาติเป็นคนบังคับเรา แต่เราต้องเรียนรู้จะอยู่กับธรรมชาติได้อย่างไร นั่นคือปรัชญาเศรษฐกิจพอเพียง ผอ.ไอเอ็มเอฟยังบอกเองว่าหลักนี้คือหลักของโลก เขาชื่นชมศึกษามาละเอียดแล้วมาพูดกับตน เหมือนเขารู้เลยว่าเป็นคนไทย เข้าใจถึงแนวพระราชดำริดังกล่าว ทั้งนี้รัชกาลที่10 ทรงให้สืบสานต่อเนื่องกันมา ทั้งหมดท่านรับสั่งกับผมอย่างเดียว รัชกาลที่10 ขอให้ทำสิ่งที่สมเด็จพ่อได้ทำไว้ อะไรที่ทำยังไม่ครบ ทำเสียให้ครบ อันไหนทำได้ทำ อันไหนไม่ได้ก็เปลี่ยนแปลงได้ นั่นแหละคือสิ่งที่พระมหากษัตริย์มีพระมหากรุณาธิคุณกับพวกเรานายกฯ กล่าวอีกว่า วันนี้ตนดีใจ มีคนมาตั้ง 3 พันกว่าคน ดีใจที่มาจากทุกจังหวัด ตนอยากให้สิ่งที่ตนพูดมา แล้วให้ทุกคนนำไปพูดกับคนอื่นด้วย แล้วให้สนับสนุนการทำงานของรัฐบาลเท่านั้น ตนบังคับให้ใครมารักมาชอบตนหมดไม่ได้อยู่แล้ว แต่ต้องดูความตั้งใจของตนของรัฐบาลเป็นอย่างไร สิ่งไม่ดีมันต้องมีอยู่ทุกแห่งในโลก อะไรไม่ดีมันก็มีอยู่ ถ้าเราไปจ้องแต่ตรงนั้นมันก็ลืมไปว่า ต้องมาทำอะไรตรงนี้ เพราะเสียเวลาโพสต์กันไปมา บางทีไม่ได้อะไรขึ้นมาเลย อย่าไปอ่านมากนักเจ็บตา ก็ไม่เกี่ยวอะไรกับเรา จะไปเกลียดไปรักเขาทำไมก็ยังไม่รู้เหมือนกัน ขออย่างเดียวคือความร่วมมือเท่านั้น ผู้สื่อข่าวรายงานว่า พล.อ.ประยุทธ์ ได้กล่าวขอบคุณและชื่นชมในพลังรักสามัคคีเช่นวันนี้ตลอดไป ก่อนจะถามชาวบ้านว่า ขอได้หรือไม่ โดยชาวบ้านตอบว่าได้พร้อมเสียงปรบมือ ก่อนที่นายกฯ กล่าวอีกว่า ขอบคุณมากๆ ขอบคุณจริงๆ มันทำให้นายกฯ มีกำลังใจ รั ฐมนตรีก็มีกำลังใจ ข้าราชการก็มีกำลังใจ ถ้าทุกคนว่ากันไปมา ไม่เกิดอะไรขึ้นเลย จากนั้น นายกฯ ได้เปิดโรงอบเมล็ดพันธุ์ข้าวและทดสอบระบบการคัดคุณภาพข้าว และเยี่ยมชมกิจกรรมการดำเนินงานต่างๆ ได้แก่ การส่งสริมการเกษตรในรูปแบบแปลงใหญ่จังหวัดศรีสะเกษและจังหวัดในภาคตะวันออกเฉียงเหนือ นิทรรศการ Fair Tade ของผู้ค้าที่ไม่หวังผลกำไรตอบแทน ของกลุ่มวิสาหกิจชุมชน กิจกรรมการส่งเสริมการปลูกพืชทางเลือก ของศูนย์วิจัยพืชสวนศรีสะเกษ กิจกรรมการดำเนินงานของ Young Smart Farmer จังหวัดศรีสะเกษ กิจกรรมเทคโนโลยีดิจิทัลและนวัตกรรมทางการเกษตร ก่อนเดินทางกลับกทม. 
