
# บิ๊กแดงสั่งปรับแผน เสริมแกร่งอาสาสมัครชายแดนใต้

Published at: **2019-11-06T09:16:00+00:00**

Author: ****

Original: [เดลินิวส์](https://www.dailynews.co.th/politics/740290)


        “บิ๊กแดง” เสียใจ เหตุลอบทำร้ายชรบ.ยะลา สั่งกอ.รมน.ภาค 4 สน.เร่งปรับแผนเสริมความเข้มแข็งอาสาสมัครภาคประชาชน
      
เมื่อวันที่ 6 พ.ย. ที่กองบัญชาการกองทัพบก (บก.ทบ.) ถ.ราชดำเนิน พ.อ.วินธัย สุวารี โฆษกกองทัพบก กล่าวภายหลังการประชุมผู้บังคับหน่วยขึ้นตรงกองทัพบก (นขต.ทบ.) ที่มีพล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) เป็นประธานการประชุมว่า ผบ.ทบ.ได้กล่าวว่า ขอแสดงความเสียใจกับครอบครัวของชุดรักษาความปลอดภัยหมู่บ้าน (ชรบ.) ที่เสียชีวิตจากเหตุร้ายที่เกิดขึ้น ณ จุดตรวจ ต.ลำพะยา อ.เมือง จ.ยะลา เมื่อคืนวันที่ 5 พ.ย.ที่ผ่านมา พร้อมระบุว่าพล.อ.ประยุทธ์ จันทร์โอชา นายกรัฐมนตรีและรมว.กลาโหม มีความห่วงใยและให้แนวทางการดูแลต่อเรื่องดังกล่าว ทั้งการติดตามผู้ก่อเหตุมาเข้าสู่กระบวนการทางกฎหมาย การดูแลผู้บาดเจ็บและเยียวยาผู้สูญเสีย รวมถึงการปรับเสริมมาตรการรักษาความปลอดภัย โดยผบ.ทบ.ได้สั่งการให้แม่ทัพภาคที่ 4 เร่งดำเนินการตามแนวทางดังกล่าวแล้ว พร้อมทั้งการช่วยสร้างความเข้มแข็งและสนับสนุนการปฏิบัติงานของชุดรักษาความปลอดภัยหมู่บ้านในมิติต่างๆ ด้วยเมื่อถามว่า เหตุใดเหตุการณ์ครั้งนี้จึงเกิดขึ้นรุนแรง พ.อ.วินธัย กล่าวว่า ทางฝ่ายกลุ่มผู้ก่อเหตุพยายามจับจ้องก่อเหตุตลอดเวลาอยู่แล้ว โดยเฉพาะกลุ่มที่เป็นเป้าหมายอ่อนแอ ซึ่งทางกองอำนวยการรักษาความมั่นคงภายในภาคที่ 4 ส่วนหน้า (กอ.รมน.ภาค 4 สน.) ต้องปรับแผนการดำเนินงานให้เหมาะสมกับสถานการณ์และสภาพแวดล้อมให้มากยิ่งขึ้น โดยเฉพาะพี่น้องประชาชนที่มาเป็นอาสาสมัครดูแลหมู่บ้านพื้นที่ของตนเองเมื่อถามว่า จากนี้ฝ่ายความมั่นคงจะมีมาตรการอะไรที่จะเข้าไปฝึกชรบ.ให้มีความเข้มแข็งเพิ่มขึ้นหรือไม่ พ.อ.วินธัย กล่าวว่า ทางกอ.รมน.ภาค 4 สน.มีมาตรการปรับเสริมงานด้านนี้อยู่แล้ว แต่ต้องยอมรับว่าพื้นที่จังหวัดชายแดนภาคใต้มีพื้นที่กว้าง รวมทั้งอาสาสมัครก็มีอยู่หลายส่วนและหลายจุด ซึ่งจากนี้จะต้องมีการปรับให้มีความแข็งแกร่งมากขึ้น. 
