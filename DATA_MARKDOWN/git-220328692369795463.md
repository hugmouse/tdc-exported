
# Джокович спечели в Париж, Рафа повежда в ранглистата

Published at: **2019-11-03T17:23:27+00:00**

Author: **Пламен Вълков**

Original: [Стандарт Новини](https://standartnews.com/sport/dzhokovich-specheli-v-parizh-rafa-povezhda-v-ranglistata-405751.html)

Новак Джокович е новият шампион на турнира от Мастърс 1000 сериите в Париж. На финала в зала „Берси“ сърбинът надви Денис Шаповалов (Канада) с 2:0 сета, в отделните части 6:3, 6:4.
За съжаление на неутралните зрители, очакванията за напрегнат и равностоен финал не се оправдаха. Джокович започна срещата ударно и набързо поведе с 3:0 гейма, след което до края на сета не допусна съперника му да стигне до шанс да върне пробива и интригата.
През втората част Джокович проби в седмия гейм, а в осмия отрази първата точка за пробив, която се откри пред Шаповалов в мача. До края левичарят от Канада успя да вземе още един гейм, но за повече нямаше сили.
За Джокович това е 5-та титла от турнира в „Берси“ (2009, 2013, 2014, 2015, 2019 г.). Благодарение на труимфа сърбинът запазва шансовете си да приключи годината като №1. В понеделник той официално ще бъде свален от върха от Рафаел Надал, но едва след финалите в Лондон ще стане ясно кой ще приключи сезона като номер едно.
За Джокович това е 34-та титла от категория Мастърс 1000. Повече има само Рафаел Надал (35). Титлата е общо 5-та за сезона за Джокович, като по този показател той се изравни с Доминик Тийм.
