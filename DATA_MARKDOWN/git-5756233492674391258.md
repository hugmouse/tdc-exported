
# رهایی ۳ زندانی از کابوس اعدام

Published at: **2019-11-01T21:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619290/%D8%B1%D9%87%D8%A7%DB%8C%DB%8C-%DB%B3-%D8%B2%D9%86%D8%AF%D8%A7%D9%86%DB%8C-%D8%A7%D8%B2-%DA%A9%D8%A7%D8%A8%D9%88%D8%B3-%D8%A7%D8%B9%D8%AF%D8%A7%D9%85)


        طی مراسمی با حضور رئیس سازمان زندان‌ها، سه خانواده آذربایجانی با عنایت به حفظ قرآن توسط زندانیان، از اجرای حکم قصاص گذشتند.
      

        آفتاب‌‌نیوز :
      
اصغر جهانگیر، رییس سازمان زندان ها در این مراسم با بیان اینکه کارهای فرهنگی خوبی در راستای اخذ رضایت در زندان‌ها انجام می‌شود، افزود: به برکت حفظ قرآن و عنایت اهل‌بیت(ع) این خانواده‌ها حاضر به گذشت از خون عزیزان خود شدند.
به گزارش سازمان زندان ها، وی با تاکید بر مبارک بودن این اقدام خیرخواهانه، گفت: این خانواده‌ها کسانی هستند که از خون عزیزان خود به خاطر رضایت خداوند متعال صرف نظر می‌کنند.
جهانگیر در ادامه آزادی این سه زندانی را از برکات حفظ قرآن در زندان عنوان کرد وافزود: امروز در زندان تبریز شاهد مددجویانی هستیم که علاوه بر حفظ قرآن مجید، حافظ خطبه های نهج البلاغه نیز هستند.
رئیس سازمان زندان‌ها این جلسه صلح و سازش را مرهون اقدامات و تلاش‌های زندان تبریز و مجموعه قضایی استان دانست و گفت: رئیس کل دادگستری استان و قاضی ناظر زندان و همچنین مجموعه مددکاری واکیپ اخذ رضایت زندان مرکزی تبریز در راستای تحقق این امر تلاش کردند و این گونه فعالیت‌ها در کنار اقدامات ارزشمند خیران، می‌تواند زمینه‌ساز توسعه فرهنگ صلح و دوستی در کشور شود.
مدیرکل زندان های آذربایجان شرقی نیز در حاشیه این جلسه گفت: هم‌اکنون ۱۸۰۰ مددجو حافظ قرآن از یک جزء تا سی جزء هستند که علاوه حافظان قرآن، ۸۰۰ نفر نیز در حفظ خطب‌های نهج البلاغه تلاش می‌کنند.
بر اساس این گزارش، این سه خانواده از شهرستان های بناب و مراغه بوده و یکی از خانواده‌ها نیز حفظ کامل قرآن مجید را پیش شرط گذشت از قصاص عنوان کرده‌اند.
مقدمات این گذشت با پیگیری مجموعه قضایی استان "رئیس کل دادگستری و مددکاران زندان" و برگزاری جلسات مختلف فراهم شده و در نهایت نیز در پی سفر استانی رئیس قوه قضائیه به آذربایجان شرقی و با حضور رئیس سازمان زندان‌های کشور این اقدام ارزشمند به سرانجام رسید.
