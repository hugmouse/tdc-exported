
# Arrimadas, la Iván de la Peña de Ciutadans

Published at: **2019-11-03T21:41:04+00:00**

Author: ****

Original: [Ara.cat](https://www.ara.cat/politica/Ciutadans-Ines-Arrimadas_0_2337966212.html)

“Quines coses”, s’exclama en Galán. Als seus 83 anys, 50 rere la barra del bar homònim de l’Hospitalet de Llobregat, n’ha vist de tots colors, però un míting de Ciutadans al seu establiment encara no. Ell, satisfet de tenir clientela nova: “Qui no coneix el Galán no coneix Bellvitge”, presumeix mentre sona la fanfàrria per aclamar Inés Arrimadas, Lorena Roldán i Edmundo Bal. S’han fet esperar, però, entre cerveses, les tapes del Galán i el vídeo que Albert Rivera penja a Twitter ensumant un gos que “fa olor de llet”, tot passa millor.
L’acte té un cert aire d’impostura. La primera, estètica: molts militants van amb la samarreta corporativa del partit amb la poca convicció de dur-la sobre la camisa. La segona és ambiental: hi ha un entusiasme buscat, entre càntics que sonen més als ànims que es donen a la criatura poc dotada físicament que vol acabar una cursa que al d’uns militants confiats en la victòria. Els hits : un“Inés-Inés-Inés Arrimadas” (amb el to clàssic ”Iván-Iván-Iván de la Peña”) i un de mal resolt: “Ciudadanos, unidos, jamás será vencido ”. La síl·laba de més que té la versió taronja del càntic fa que “Ciudadanos ” soni com un batibull, metàfora sonora de la crisi del partit després del 28-A. Roldán intenta aprofitar-se de la fervor cantaire amb preguntes de resposta òbvia: “¿Voleu un president que talli carretereees?”, diu, en to de “¿Cómo están ustedes? ” “Noooo”. D’altres són més difícils: “Com és possible que no ens vagi bé el 10-N amb gent com l’Edmundoooo?” Costa trobar el càntic per dir: “Per la desmobilització espectacular del votant de Cssss”.
El públic, però, gaudeix de l’acte, aliè a algunes contradiccions: Bal, ex advocat de l’Estat, crida que l’1-O “va ser rebel·lió”, però el partit diu que s’han de respectar les sentències. O quan Arrimadas diu que a l’Hospitalet preocupa més “la dependència dels avis que la independència de Torra”, però dedica un 95% del discurs a la independència. O quan la candidata presumeix de la “fortalesa de Cs a les alcaldies”. Sort que no estan dèbils, deuen pensar els seus zero alcaldes a Catalunya.
En Galán es mira el míting dret sobre una cadira, però no tota l’estona. Pocs parroquians habituals han vingut avui i vol cuidar bé els que sí que ho han fet. La comitiva de Cs marxa ràpid, amb el plaer d’haver conegut el Galán i, per tant, Bellvitge. A la porta, un cartell els acomiada: “Es busca cambrer/a”. Veient les enquestes, potser algun diputat de Cs necessitarà la feina. El Galán té les portes obertes.
