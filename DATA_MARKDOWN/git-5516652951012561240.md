
# Συνάντηση με αεροπορικές εταιρείες θα έχουν παράγοντες της Ρόδου στην έκθεση του Λονδίνου

Published at: **2019-11-02T18:00:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425024/synanthsh-me-aeroporikes-etaireies-tha-exoyn-paragontes-ths-rodoy-sthn-ekthesh-toy-londinoy)


        Στις συναντήσεις που θα γίνουν με τις αεροπορικές εταιρίες οι οποίες εξέφρασαν ενδιαφέρον να καλύψουν το κενό που αφήνει ο τουριστικός οργανισμός Thomas Cook, εστιάζεται το ενδιαφέρον στη φετινή έκθεση τουρισμού του Λονδίνου που ανοίγει τις πύλες της τη Δευτέρα 4 Νοεμβρίου.
      
Οι εκπρόσωποι της περιφέρειας και του δήμου που θα παρευρεθούν και θα έχουν εκτενείς συζητήσεις μαζί τους, διαπιστώνουν ήδη όμως ένα ενδιαφέρον για δραστηριοποίηση εκ μέρους τους την επόμενη χρονιά αλλά περισσότερα και ποιο συγκεκριμένα θα έχουν να ανακοινώσουν μετά το τέλος των συναντήσεων που θα γίνουν στο πλαίσιο της World Travel Market.
Όπως έγινε γνωστό, στο Λονδίνο θα βρεθούν ο περιφερειάρχης Γιώργος Χατζημάρκος και οι εντεταλμένοι σύμβουλοι Τουριστικής Ανάπτυξης Κυκλάδων και Δωδεκανήσου Γιάννης Μαργαρίτης και Κώστας Χρυσοχοΐδης αντίστοιχα, ο δήμαρχος Ρόδου Αντώνης Καμπουράκης και ο αντιδήμαρχος Τουρισμού – Πολιτισμού Κώστας Ταρασλιάς.
Μάλιστα ο περιφερειάρχης στάθηκε ιδιαίτερα στη διεθνή αυτή έκθεση που φέτος θα φιλοξενήσει περίπου 5.000 προορισμούς, μιλώντας για το περίπτερο της περιφέρειας και τους συμμετέχοντες ενώ ειδικά για το τι έχει προγραμματιστεί δήλωσε: «Θα κάνουμε συναντήσεις στην έκθεση και ειδικά μετά την κατάρρευση του Thomas Cook ένας αριθμός εταιρειών έχει εκδηλώσει ήδη ενδιαφέρον για να αντικαταστήσει και το πτητικό έργο και το μερίδιο αγοράς σε χώρες όπου λειτουργούσε και κατέρρευσε ο οργανισμός.
Κυρίως οι συναντήσεις θα γίνουν με αεροπορικές εταιρείες που εκδήλωσαν ενδιαφέρον και κάνουν σχέδια για να καλύψουν το κενό. Από τα πρώτα στοιχεία που έχουμε είναι πολύ ζωντανό το ενδιαφέρον για το πτητικό έργο του Thomas Cook. Θα κάνουμε ό,τι μπορούμε για να εξαντλήσουμε όλες τις δυνάμεις μας ώστε να συνδράμουμε και εμείς στην αντικατάσταση του έργου αυτού ειδικά για τα δύο νησιά τη Ρόδο και την Κω.
Τα πρώτα μηνύματα δείχνουν ότι έχουν καλό πλάνο και για το 2020 για τα νησιά μας και είναι αισιόδοξοι για τη συνέχιση μίας ομαλής πορείας. Η εξέλιξη της σεζόν δείχνει ότι είναι στο χέρι μας να πετύχουμε και την επόμενη χρονιά» τόνισε ο περιφερειάρχης ο οποίος υπογράμμισε ότι και φέτος η παρουσία μας θα είναι επιβλητική.
