
# 
        راه‌های مسدود بغداد، بازگشایی شد
      

Published at: **2019-11-07T14:44:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638678/%D8%B1%D8%A7%D9%87%E2%80%8C%D9%87%D8%A7%DB%8C-%D9%85%D8%B3%D8%AF%D9%88%D8%AF-%D8%A8%D8%BA%D8%AF%D8%A7%D8%AF-%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D8%B4%D8%AF)

به گزارش بولتن نیوز، سرلشکر ستاد «قیس المحمداوی» فرمانده ارتش عراق در بغداد، امروز پنجشنبه از بازگشایی همه راه‌های مسدود شده به دست معترضان در پایتخت خبر داد.
به گزارش خبرگزاری رسمی عراق (واع)، المحمداوی که خودش هفته گذشته به میان معترضان رفت و ضمن حمایت از خواسته‌های مردم بر مسالمت‌آمیز ماندن اعتراضات تأکید کرده بود، گفت، همه مسیرهای بغداد باز است و «پایتخت امروز شاهد قطع مسیر نبود که تردد هم‌وطنان را مختل کند».
صبح امروز عبدالکریم خلف سخنگوی نظامی «عادل عبدالمهدی» نخست‌وزیر و فرمانده کل نیروهای مسلح عراق از صدور دستور برای مقابله با «خرابکاران» در اعتراضات خیابانی مردم خبر داده و گفته بود «به نیروهای امنیتی (ارتش و پلیس) دستور داده شده که فوراً قانون اجرا شود... این دستور شامل بازداشت خرابکارانی است که راه‌ها را مسدود می‌کنند. این افراد به دستگاه قضایی تحویل خواهند شد».
بغداد در روزهای گذشته شاهد تقابل نیروهای امنیتی با معترضانی بود که مسیرهای اصلی پایتخت و همچنین پل رود دجله را که از مرکز شهر می‌گذرد، مسدود کرده بودند. با این اقدام، ارتباط دو بخش بغداد قطع می‌شود.
المحمداوی همچنین اعلام کرد که «پل شهداء که دیشب بازگشایی شد شاهد ترافیک بالایی است».
طبق گزارش‌های خبری ظاهرا هنوز سه پل اصلی الجمهوریه، السنک و الاحرار در بغداد که ما بین تظاهرات‌کنندگان و منطقه سبز بغداد است، مسدود است. منطقه سبز محل استقرار بسیاری از نهادهای دولتی و همچنین سفارتخانه‌هاست.
میدان التحریر در بغداد یکی از محل‌های اصلی تجمع معترضان در پایتخت است. شمار معترضان هر روز عصر در آن بیشتر می‌شود.
معترضان دهها مسیر ارتباطی در بغداد و استان‌های دیگر در میانه و جنوب عراق را بسته‌اند و تلاش می‌کنند با قطع مسیرها دولت را به استعفا وادار کنند. عبدالمهدی پیشتر اعلام کرده که آماده استفعاست مشروط به آنکه احزاب سیاسی برای فرد جایگزین، به توافق برسند.
