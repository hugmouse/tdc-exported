
# พท.หมดสภาพอ้อนวอนส.ว.หนุนแก้รธน.แลกคงอำนาจ

Published at: **2019-11-05T01:17:00+00:00**

Author: ****

Original: [เดลินิวส์](https://www.dailynews.co.th/politics/739929)


        “หมอชลน่าน”วอน“บิ๊กตู่”กล่อมส.ว.ร่วมแก้รธน. เผยเล็งหารือส.ว. ขอแก้บทเฉพาะกาลให้คงอำนาจส.ว. หลังหมดวาระแล้วค่อยว่ากันใหม่ เชื่อทำให้ส.ว.ยอมยกมือแก้รธน.ด้วย
      
เมื่อวันที่ 4 พ.ย. นพ.ชลน่าน ศรีแก้ว รองหัวหน้าพรรคเพื่อไทย กล่าวถึงกรณีที่นายชวน หลีกภัย ประธานสภาผู้แทนราษฎร เห็นด้วยกับภาคประชาสังคมที่จะยื่นเรื่องต่อสภาผู้แทนราษฎรเพื่อหารือการแก้ไขรัฐธรรมนูญ พร้อมทั้งยินดีให้ความร่วมมือและรับฟังความคิดเห็นเรื่องการแก้รัฐธรรมนูญว่า คงต้องรอดูคณะกรรมาธิการพิจารณาศึกษาการแก้ไขรัฐธรรมนูญที่จะตั้งขึ้นภายหลังเปิดประชุมสภาฯ ในเดือนพ.ย. ซึ่งจะกำหนดแนวทางว่าทำอย่างไร ถือเป็นเรื่องที่ดีที่จะเอาเรื่องการแก้รัฐธรรมนูญมาหารือกันในสภาฯ เพราะเป็นความต้องการของภาคประชาชนและภาคประชาสังคมที่อยากให้มีการแก้ไขรัฐธรรมนูญ และต้องการรัฐธรรมนูญฉบับประชาชน ส่วนการดำเนินการอยู่ที่การหารือในสภาฯ เพื่อหาข้อสรุปร่วมกัน ทั้งนี้ พรรคร่วมฝ่ายค้านเสนอว่า ควรจะมีการแก้ไขรัฐธรรมนูญ มาตรา 256 เพื่อเปิดทางให้มีการแก้ไขรัฐธรรมนูญได้ง่าย เพราะหากไม่แก้มาตราดังกล่าวจะไม่สามารถแก้ไขได้เลย ส่วนจะมีการตั้งสมาชิกสภาร่างรัฐธรรมนูญไปพร้อมกันหรือไม่นั้น ให้เป็นมติของที่ประชุมนพ.ชลน่าน กล่าวอีกว่า การแก้ไขรัฐธรรมนูญฝ่ายการเมืองทั้งพรรคร่วมฝ่ายค้านและพรรคร่วมรัฐบาลเห็นด้วย จากการพูดคุยกับแกนนำพรรคประชาธิปัตย์ พรรคชาติไทย รวมทั้งพรรคพลังประชารัฐ ก็เห็นตรงกันว่าต้องแก้ไขรัฐธรรมนูญ ถือเป็นนิมิตหมายที่ดี แต่อุปสรรคคือ หากสมาชิกวุฒิสภาหรือผู้มีอำนาจไม่เอาด้วยก็ไม่สามารถแก้ไขได้ ดังนั้น การไขรัฐธรรมนูญต้องให้ผู้มีอำนาจและสมาชิกวุฒิสภาเห็นด้วย แต่ไม่ง่าย เพราะสมาชิกวุฒิสภาเกรงว่าอำนาจที่ตัวเองมีจะหายไป ดังนั้น อาจจะต้องหารือกับสมาชิกวุฒิสภาว่าเราจะแก้ไขในส่วนใดบาง อาจจะมีการแก้ในส่วนของบทเฉพาะกาลให้คงอำนาจของสมาชิกวุฒิสภาตามวาระ หลังหมดวาระแล้วค่อยว่ากันใหม่ว่าจะดำเนินการอย่างไรต่อไป ซึ่งทั้งหมดทั้งมวลต้องอาศัยความร่วมมือจากทุกฝ่าย รวมทั้งพล.อ.ประยุทธ์ จันทร์โอชา นายกฯ และรมว.กลาโหม หากไม่ร่วมมือหรือไม่เห็นแก่ประชาชนก็คงแก้รัฐธรรมนูญไม่ได้.
