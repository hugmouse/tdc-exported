
# Sanció de 6 M€ a Telefónica per discriminar les altres operadores

Published at: **2019-11-07T21:41:58+00:00**

Author: ****

Original: [Ara.cat](https://www.ara.cat/economia/Sancio-Telefonica-discriminar-operadores_0_2340365993.html)

La Comissió Nacional dels Mercats i la Competència (CNMC) va anunciar dijous una sanció a Telefónica per valor de sis milions d’euros, perquè considera que l’operadora va cometre pràctiques discriminatòries de manera reiterada contra els seus competidors.
Segons va explicar el president de la CNMC, José Marín Quemada, l’operadora empitjorava les condicions de provisió i resolució d’avaries dels serveis majoristes NEBA de coure i fibra, dels quals Telefónica és la companyia gestora. A més, l’organisme regulador va argumentar que Telefónica va fer aquest ús indegut i sistemàtic del servei sense cap causa justificada durant el 2017 i el 2018.
Competència també va revelar que Telefónica va subministrar als seus clients uns millors serveis de banda ampla i telefonia fixa, enfront de l’empitjorament de l’oferta prestada als operadors minoristes.
La CNMC va aclarir que, amb aquesta conducta, Telefónica hauria incomplert la seva obligació de no discriminació, donada la seva posició com a operador amb un poder significatiu en els mercats majoristes de banda ampla. De fet, segons les condicions aprovades per Competència, l’operadora ha de subministrar a tercers “els recursos equivalents als que es proporciona a si mateixa”, incloent-hi la qualitat del servei i els terminis d’entrega independentment de la ubicació física.
L’incompliment d’aquestes condicions suposa per a Telefónica una infracció molt greu tipificada en la llei general de telecomunicacions, aprovada el nombre del 2003 pel Congrés.
Telefónica va anunciar ahir mateix que recorrerà la resolució de la CNMC davant la sala del contenciós administratiu de l’Audiència Nacional, ja que creu que hi ha un biaix en l’informe de Competència.
