
# Urmează Gala ZF 2019, 21 noiembrie. 30 de ani de capitalism, 30 de ani de business în România, trei generaţii de antreprenori. Cine duce România mai departe şi unde?

Published at: **2019-11-07T22:08:00+00:00**

Author: **Alina-Elena Vasiliu**

Original: [Ziarul Financiar](https://www.zf.ro/eveniment/urmeaza-gala-zf-2019-21-noiembrie-30-de-ani-de-capitalism-30-de-ani-de-business-in-romania-trei-generatii-de-antreprenori-cine-duce-romania-mai-departe-si-unde-18553733)

Anul 2009 a marcat simultan două decenii de capitalism în Ro­mânia şi infiltrarea crizei în economia locală, ca un ecou a ceea ce începuse deja dincolo de Ocean. De la căderea comunismului, România trecuse prin entuziasmul alegerilor, mineriade, privatizare în masă, falimente bancare, împroprie­tăriri, prăbuşire economică, intrarea în Uniunea Europeană, aprecierea şi de­precierea spectaculoasă a leului, crize politice şi, în fine, recesiunea brutală.
În noiembrie 2009, ZF a lansat cea de-a patra ediţie a catalogului anual Cele mai valoroase companii din România, un produs editorial care, din 2006, a continuat să fie publicat an de an. Peste 300 de oameni de afaceri, executivi şi politicieni au participat la lansarea din 2009. Gala ZF este, în fiecare an, prilejul cu care premiem cele mai valoroase companii din România, conform anuarului realizat de ZF în parteneriat cu casa de investiţii BT Capital Partners.
La gala din 2009, când ZF aniversa 11 ani de existenţă, primele cinci cele mai valoroase companii din România spuneau că resimt criza şi, ca urmare, scăzuseră ca valoare faţă de anul anterior, însă reuşeau să se menţină la vârful piramidei. Topul celor mai valoroase firme era condus de Petrom, urmată de Orange şi de Fondul Proprietatea. Petrom renunţase la peste 4.000 de salariaţi în prima jumătate a anului, iar Orange era - şi este şi astăzi - cel mai mare operator de telecomunicaţii din România.
Valoarea cumulată a companiilor din top 100 era în 2009 de 55,7 mld. euro, cu circa 14 miliarde de euro sub nivelul din ediţia anterioară, iar faţă de 2007 scăderea era de circa 40 mld. euro. Mai mult de jumătate din top era ocupată de companii din sectorul energetic şi de servicii financiare. Printre premianţii din 2009 s-au regăsit Dinu Patriciu, cel mai mare capitalist al României, fostul proprietar al grupului energetic Rompetrol, vândut către kazahii de la KazMunayGas, şi Dan Şucu, proprietarul grupului Mobexpert
„Cred că Bucureştiul poate deveni centrul financiar, economic, cel mai important al acestei regiuni. Dacă vom şti să avem coerenţa mediului de afaceri şi a politicilor, cu siguranţă prosperi­tatea va veni mai repede. Trebuie să încercăm să ne deschidem, să încercăm să devenim cuceritori. Poate că nu am fost niciodată în istoria noastră, dar aceasta este şansa noastră“, spunea Dinu Patriciu în noiembrie 2009.
România avea 45 de malluri în 2009. Numărul s-a triplat în ultimii zece ani. Din 1989 până în 2009, fuseseră construiţi 168 de kilometri de autostradă. În ultimii zece ani s-au mai construit încă 640 de kilometri, România având acum 830 de kilometri de autostrăzi.
