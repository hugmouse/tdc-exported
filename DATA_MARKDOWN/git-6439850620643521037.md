
# আন্ডারপাস নির্মাণকাজে কালশি-বনানী ফ্লাইওভার বন্ধ থাকবে একমাস

Published at: **2019-11-07T21:25:00+00:00**

Author: ****

Original: [Daily Janakantha](http://www.dailyjanakantha.com/details/article/459414/%e0%a6%86%e0%a6%a8%e0%a7%8d%e0%a6%a1%e0%a6%be%e0%a6%b0%e0%a6%aa%e0%a6%be%e0%a6%b8-%e0%a6%a8%e0%a6%bf%e0%a6%b0%e0%a7%8d%e0%a6%ae%e0%a6%be%e0%a6%a3%e0%a6%95%e0%a6%be%e0%a6%9c%e0%a7%87-%e0%a6%95%e0%a6%be%e0%a6%b2%e0%a6%b6%e0%a6%bf-%e0%a6%ac%e0%a6%a8%e0%a6%be%e0%a6%a8%e0%a7%80-%e0%a6%ab%e0%a7%8d%e0%a6%b2%e0%a6%be%e0%a6%87%e0%a6%93%e0%a6%ad%e0%a6%be%e0%a6%b0-%e0%a6%ac%e0%a6%a8%e0%a7%8d%e0%a6%a7-%e0%a6%a5%e0%a6%be%e0%a6%95%e0%a6%ac%e0%a7%87)

স্টাফ রিপোর্টার ॥ শহীদ রমিজ উদ্দিন ক্যান্টনমেন্ট কলেজের সামনে আন্ডারপাস নির্মাণকাজের সুবিধার্থে কালশি-বনানী ফ্লাইওভার বন্ধ ঘোষণা করা হয়েছে।
বৃহস্পতিবার সকাল থেকেই এই উড়াল সড়কে যানবাহন চলাচল বন্ধ রাখা হয়। এ নিয়ে সৃষ্টি হয় জটিলতার। অনেকে সড়ক বন্ধ থাকায় বিকল্প উপায় পাচ্ছিলেন না। পরে পুলিশ বিকল্প সড়কে যানবাহন ঘুড়িয়ে দেন। মহানগর পুলিশের পক্ষ থেকে জানানো হয়েছে, আগামী একমাস এই উড়াল সড়ক দিয়ে যানবাহন চলাচল বন্ধ থাকবে।
ফ্লাইওভার বন্ধ থাকার ফলে কালশি থেকে বনানী- মহাখালীগামী সব যানাবাহন খিলক্ষেত হয়ে ঘুরে যাওয়ায় এই রুটে তীব্র যানজট দেখা দেয়।
উত্তরের ট্রাফিক ইন্সপেক্টর (টিআই) মো. সাজ্জাদ হোসেনের নেতৃত্বে ১৫-২০ জন ট্রাফিক পুলিশসহ সকাল থেকে যানজট নিরসনের জন্য চেষ্টা চালান। আজ শুক্রবার থেকে এই রুটে যানজন নিরসনে আরো বেশি ট্রাফিক পুলিশ মোতায়েন করা হবে। সেনাবাহিনীর পক্ষ থেকেও যানজট নিরসনে কাজ করছে একটি দল।
এ বিষয়ে উত্তরের ডিসি (ট্রাফিক) প্রবীর কুমার মিত্র বলেন, ইসিবি থেকে বনানীর দিকে আন্ডারপাস নির্মাণের জন্য ফ্লাইওভার কেটে নিচ দিয়ে বক্স বসানো হবে। সেনাবাহিনীর ইঞ্জিনিয়ারিং কোর এ কাজ করছে। এ কারণে সাময়িকভাবে ফ্লাইওভারটি বন্ধ রাখা হয়েছে। আন্ডারপাস নির্মাণ হয়ে গেলে পথচারীদের আরও সুবিধা হবে বলেও জানান তিনি।
