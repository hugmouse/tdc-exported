
# V Furlaniji tudi letos sedem restavracij ohranilo prestižno priznanje

Published at: **2019-11-07T13:21:38+00:00**

Author: **Spletno uredništvo**

Original: [Primorske novice](https://www.primorske.si/primorska/pri-sosedih/v-furlaniji-tudi-letos-sedem-restavracij-ohranilo)


        Gostilna Pri Lovcu, ki jo na Subidi pri Krminu vodi družina Joška Sirka, se bo še naprej ponašala z Michelinovo zvezdico. Prestižno priznanje so potrdili včeraj v Piacenzi na predstavitvi novega kulinaričnega vodnika za leto 2020. Na Goriškem je poleg Sirka zvezdico obdržala restavracija L’Argine, ki jo je leta 2014 v Venkovem pri Dolenjah odprla tržaška kuharska mojstrica Antonia Klugmann, poroča Primorski dnevnik.
      
PIACENZA > Največ restavracij s tovrstnim priznanjem v Furlaniji - Julijski krajini je na Videmskem, kjer se z eno Michelinovo zvezdico ponašajo Osteria Altran iz Rude, La Taverna iz kraja Colloredo di Monte Albano in Al Ferarùt iz Rivignana. Restavracija Agli Amici iz kraja Godia pri Vidmu pa je edina v deželi, ki ima dve zvezdici. Skupno je v Italiji 35 restavracij z dvema zvezdicama, enajst pa jih ima po tri zvezdice, potem ko se je eliti včeraj pridružil lokal Enrica Bartolinija v muzeju Mudec v Milanu. V Trstu ima eno Michelinovo zvezdico restavracija Harry’s Piccolo, medtem ko na Pordenonskem ostajajo brez priznanja kulinaričnega vodnika, še dodaja Primorski dnevnik.
