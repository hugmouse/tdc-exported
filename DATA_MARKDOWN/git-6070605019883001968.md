
# Iglesias es planta a Catalunya i apel·la al votant del PSC: Alguns diem el mateix a Barcelona, Madrid o Albacete

Published at: **2019-11-06T19:02:36+00:00**

Author: ****

Original: [Ara.cat](https://www.ara.cat/politica/eleccions-generals-10-novembre-2019_0_2339166292.html)

El candidat d'Unides Podem, Pablo Iglesias, s'ha plantat aquest dimecres a Barcelona per demanar el vot als socialistes catalans "progressistes" que volen que hi hagi un govern progressista a l'Estat. "Als votants del PSC els hi dic que alguns diem el mateix a Barcelona, Madrid o Albacete", ha afirmat Iglesias. En aquest sentit, ha avisat de les intencions del PSOE d'intentar un pacte amb el PP. Però ha avisat: "Hi ha molta gent progressista que no acceptarà que li canviïn el 'Amb Rivera no' a 'Amb Casado sí'". En aquest sentit, ha demanat el votant socialista que ara confiï amb "l'única força que, tenint molts defectes, no la compren i que diu la veritat". Iglesias ha dedicat poca part del seu discurs al conflicte català. A la part final del discurs, s'ha presentat com la garantia de "defensar els drets socials i que aposta pel diàleg amb Catalunya".
Per la seva banda, l'alcaldessa de Barcelona i líder de Catalunya en Comú, Ada Colau, ha encetat l'acte central que En Comú Podem ha organitzat a Cotxeres de Sants de Barcelona -que ha quedat petit- i que compta amb la participació de Pablo Iglesias. Colau ha presentat En Comú Podem i Unides Podem com l'única formació capaç de fer que hi hagi un govern progressista a Espanya: "No us fallarem, farem que hi hagi un govern progressista a Espanya". Iglesias ha acabat el seu discurs amb: "Visca l'autonomia de Catalunya i visca l'escola pública".
"Nosaltres no canviem d'idees segons bufa el vent i defensem l'Espanya plurinacional", ha afegit, en un dard al PSOE i el PSC, a qui ha acusat d'estar callat mentre el PSOE renuncia al "federalisme" i la "plurinacionalitat". En aquest sentit, ha tornat a apuntar a ERC i l'ha acusat de "dividir la gent republicana". Així, ha presentat el projecte dels comuns com l'únic útil perquè s'estableixi un diàleg amb l'Estat per resoldre el conflicte català. "No hem comprat el discurs triomfal dels partits independentistes de l'Espanya feixista i irreformable", ha criticat. Així, ha tret pit de l'aliança que han teixit amb Unides Podem.
El candidat d'En Comú Podem, Jaume Asens, ha defensat l'aliança amb Unides Podem com un projecte que va més enllà d'una "aliança electoral" i ha tornat a erigir la formació que dirigeix Pablo Iglesias com l'única capaç de forçar un govern d'esquerres. "Votar Pedro Sánchez és votar contra un govern d'esquerres", ha afirmat Asens, després d'acusar-lo de voler pactar amb el PP després del 10-N.
En el seu discurs, però, també ha burxat a ERC i, concretament, el seu candidat, Gabriel Rufián. Ho ha fet en referència a les càrregues policials dels últims dies als aldarulls dels carrers de Barcelona: "Rufián també és la BRIMO mentre no demani la dimissió de Buch". Així, Asens ha recriminat al Govern de la Generalitat que esperoni a l'independentisme a sortir al carrer i després els reprimeixi. "Porta en una mà una porra i a l'altra una pancarta", ha afirmat, i ha demanat que els agents de la Policia Nacional marxin de Barcelona.
És la primera i única vegada que Pablo Iglesias serà a Barcelona durant aquesta campanya electoral. Per les eleccions del 28-A, Iglesias també va visitar una vegada Catalunya. De fet, va ser l'únic líder estatal que va ser a les comarques catalanes per donar suport a Jaume Asens. Aquesta vegada, però, a banda d'Iglesias, la portaveu d'Unides Podem, Irene Montero, també va ser a Catalunya aquest dissabte, concretament, en un acte a Santa Coloma de Gramenet. 
Abans que comencés la campanya electoral, Iglesias també es va desplaçar fins a Barcelona. Ho va fer per participar en la roda de premsa de presentació de la proposta de diàleg elaborada pels comuns i que compta amb l'aval d'Unides Podem. Precisament, aquesta iniciativa, basada en meses de diàleg que serveixin per arribar a un "nou pacte" entre Catalunya i Espanya, és un dels pilars de la campanya dels comuns per aquest 10-N.
