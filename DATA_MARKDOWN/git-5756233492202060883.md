
# کاهش غلظت آلاینده‌های هوای تهران در برخی ساعات امروز

Published at: **2019-11-02T10:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619388/%DA%A9%D8%A7%D9%87%D8%B4-%D8%BA%D9%84%D8%B8%D8%AA-%D8%A2%D9%84%D8%A7%DB%8C%D9%86%D8%AF%D9%87%E2%80%8C%D9%87%D8%A7%DB%8C-%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%AF%D8%B1-%D8%A8%D8%B1%D8%AE%DB%8C-%D8%B3%D8%A7%D8%B9%D8%A7%D8%AA-%D8%A7%D9%85%D8%B1%D9%88%D8%B2)


        بر اساس اعلام شرکت کنترل کیفیت هوا در اواخر وقت امروز (۱۱ آبان ماه) بر سرعت باد افزوده می‌شود و با وجود افزایش حجم ترافیک انتظار می‌رود از غلظت آلاینده‌ها کاسته شود.
      

        آفتاب‌‌نیوز :
      
پیش‌بینی‌های انجام‌شده در شرکت کنترل کیفیت هوا حاکی از آن است که در صبح امروز (۱۱ آبان ماه) با برقراری جو نسبتاً آرام همراه با ازدیاد تردد خودروها در نخستین روز هفته، غلظت ذرات معلق در برخی مناطق افزایش یافته است و موجب کاهش کیفیت هوا خواهد شد.
به‌تدریج با رشد ناپایداری روزانه و افزایش ابرناکی انتظار می‌رود از غلظت آلاینده‌ها کاسته شود. اگرچه شرایط جوی پراکندگی آلاینده‌ها را محدود می‌کند و پیش‌بینی می‌شود در مناطق پرتردد وضعیت نامطلوب کیفیت هوا تا ساعات بعدازظهر استمرار داشته باشد.
در اواخر وقت امروز (۱۱ آبان ماه) بر سرعت باد افزوده می‌شود و با وجود افزایش حجم ترافیک انتظار می‌رود از غلظت آلاینده‌ها کاسته شود. با این‌حال در برخی مناطق پرتردد شاهد کاهش کیفیت هوا خواهیم بود.
با کاهش میزان ناپایداری جوی در ساعات اولیه فردا (۱۲ آبان ماه) همراه با آغاز تردد خودروها احتمال برقراری شرایط نامطلوب در پاره‌ای از مناطق پایتخت فراهم خواهد شد. به‌تدریج با افزایش سرعت باد تا بعدازظهر از غلظت آلاینده‌ها کاسته خواهد شد.
در ساعات پایانی فردا (۱۲ آبان ماه) با کاهش سرعت باد همراه با آسمان ابری و کاهش میزان ناپایداری جوی، احتمال افزایش غلظت آلاینده‌ها به‌ویژه ذرات معلق وجود دارد و کاهش کیفیت هوا در اکثر مناطق پایتخت پیش‌بینی می‌شود.
بر اساس اعلام شرکت کنترل کیفیت هوای تهران میانگین کیفیت هوای تهران طی ۲۴ ساعت گذشته ۸۳ و هوا در شرایط سالم بود. این شاخص هم‌اکنون ۸۹ و هوا در شرایط سالم است.
