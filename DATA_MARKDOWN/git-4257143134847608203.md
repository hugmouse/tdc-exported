
# Szapporóban futják az olimpiai maratont

Published at: **2019-11-01T13:33:00+00:00**

Author: **Infostart / MTI**

Original: [infostart](https://infostart.hu/sport/2019/11/01/szapporoban-futjak-az-olimpiai-maratont)

"Nem hagytam jóvá, de elkerülhetetlen a döntés, amely nélkülözi a teljes egyetértést" - fogalmazott a Nemzetközi Olimpiai Bizottság (NOB), a szervezőbizottság, a főváros és a japán kormány képviselőit felvonultató négyoldalú tárgyalást követően Koike Juriko városvezető, aki hozzátette, a NOB indoklása számára továbbra sem elégséges.
John Coates, a NOB előkészületeket felügyelő bizottságának vezetője leszögezte, hogy további versenyszámok helyszínének megváltoztatása nem várható.
"Azt hittük, lehetséges kitalálni valamit, de az ellenfelünk a természet" - mondta Mori Josiro, a szervezőbizottság elnöke, aki megérti és tiszteletben tartja a főpolgármester érzéseit a nehéz döntés után.
A NOB két hete közölte, hogy a Tokiótól 800 kilométerre északra vinné a maratont és a gyaloglószámokat, mert indoklása alapján leginkább ezekben a számokban részt vevő sportolók szervezetére gyakorolna hatást a várható hőség. Szapporóban, az 1972-es téli olimpia helyszínén pedig jelentősen alacsonyabb hőmérsékletben lehetne megrendezni a számokat. Az előrejelzések szerint az északi városban napközben öt-hat fokkal lesz hűvösebb, mint Tokióban. Szapporóban futballmérkőzéseket is rendeznek a jövő évi ötkarikás játékokon.
A korábbi tervek szerint az 50 kilométeres gyaloglás hajnali 5.30-kor, míg a maraton 6-kor rajtolt volna, hogy az atléták ne legyenek kitéve az óriási hőségnek, Tokió vezetése mentőötletként a hajnali három órai rajtot is felvetette. Idén a dohai atlétikai világbajnokságon éjfél után indult a maratoni mezőny, amely így is 30 Celsius-fok körüli hőmérsékletben teljesítette a 42 195 méteres távot, de ezt a megoldást szerette volna elkerülni a NOB.
A 2020-as tokiói olimpiát július 24. és augusztus 9. között rendezik.
