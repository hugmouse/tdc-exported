
# Aşılama için şartlar değerlendirilir

Published at: **2019-11-03T05:01:10+00:00**

Author: **Opr. Dr. Hande Akbaş**

Original: [Posta](https://www.posta.com.tr/yazarlar/opr-dr-hande-akbas/asilama-icin-sartlar-degerlendirilir-2216539)


        Çiftlerin aşılama yöntemiyle bebek sahibi olabilmesi için sperm sayı ve hareketliliğinin normal veya normale çok yakın olması gerekiyor. Bunu öğrenmek için üreme tıbbı konusunda uzman bir hekime başvurun, o gerekli yönlendirmeyi yapar.
      

        Bebeğimiz olur mu?
      
25 yaşındayım. 1.5 yıldır evliyim. Evlendikten sonra polikistik over teşhisi konuldu, 6 ay korunduk. 6 ay sonra “Polikistik değilsin” dediler. 9 ay önce kimyasal gebelik yaşadım.
Yılda 3-4 kez ara kanama yaşıyordum. Ultrasonda multikistik yapılar izlendi. Doktor probe küretaj yaptı. Sonucu yazıyorum. Eşim 9 yıl önce varikosel ameliyatı oldu. Sperm sayısı ve canlı sperm miktarında sorun yok. Bana rahim filmi çektirmem söylendi. Adet görmeyi bekliyorum. Bebeğimizin olması için nasıl bir yol izlemeliyiz?

        CEVAP
      
Sevgili okuyucum, polikistik over sendromu demek mutlaka kısırlık demek değildir. Öncelikle bunu anlamalısınız. Adetleri düzenli olan, kilosu fazla olmayan birçok polikistik over hastası kendi kendisine gebe kalabilir. Nitekim sizin de adetlerinizle ilgili bir sorun olmadığı için gebe kalabilmişsiniz.
Patoloji sonucunuz normal çıkmış. Genellikle kürtaj sonrası 3-4 hafta içinde hasta tekrar adet görür. Eğer bu süre 6 haftayı geçerse o zaman mutlaka doktorunuzu görmenizi öneririm. Rahim filmi bu zamana kadar çoktan çekilmeliydi. Bir de yaşadığınız düşük nedeniyle size ve eşinize genetik tetkik yapılması da uygun olacaktır.

        Aşılama yaptıralım mı?
      
2 yıllık evliyiz. Hiç gebe kalamadım. Eşim diyabet hastası. Doktora gittik, sperm yolları kapalıymış. Bir de sperm düşüklüğü varmış. Acaba aşılama yaptırsak çocuğumuz olur mu?

        CEVAP
      
Sevgili okuyucum, eşinizin sperm sayısı ve hareketliliği ne kadar düşük bahsetmemişsiniz. Ama anladığım kadarıyla doktor sperm kanalları kapalı dediğine göre muhtemelen beklenenin epey altında saptanmış. Aşılama yapabilmemiz için sperm sayı ve hareketliliğinin normal veya normale çok yakın olması gerekir.
Size önerim tüm tetkiklerinizle birlikte üreme tıbbı alanında uzman bir hekime başvurmanız. Hanımlarda yumurtlama açısından biyolojik bir saatleri olduğu için beklerken siz yumurtalarınızı kaybederseniz. O zaman tüp bebek yöntemiyle bile şansınız çok düşük olacaktır.

        Endişeliyim
      
Yeni evlendik. İlişkiye girdiğimde penisim kan oluyor, biraz da şişkinlik var. Karım bu zamana kadar hiç kimse ile olmamış. Sizce sorun nedir? Onun için endişeleniyorum.

        CEVAP
      
Sevgili okuyucum, ilk kez ilişkiye giren kadında ilişkiden sonra bir süre kan görülmesi doğal bir durumdur. Kızlık zarının tipine göre kanama miktarı değişebilir ve bölge tam olarak iyileşene kadar ilişki sonrasında kanama zaman zaman tekrar edebilir. Yine de yapılabilecek en doğru yaklaşım kadın hastalıkları ve doğum uzmanına muayene olmaktır.
