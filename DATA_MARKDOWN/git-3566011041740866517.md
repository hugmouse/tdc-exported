
# روحیه استکباری برای مدیریت دنیا از بمب اتمی خطرناک تر است

Published at: **2019-11-01T15:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543904.html/%D8%B1%D9%88%D8%AD%DB%8C%D9%87-%D8%A7%D8%B3%D8%AA%DA%A9%D8%A8%D8%A7%D8%B1%DB%8C-%D8%A8%D8%B1%D8%A7%DB%8C-%D9%85%D8%AF%DB%8C%D8%B1%DB%8C%D8%AA-%D8%AF%D9%86%DB%8C%D8%A7-%D8%A7%D8%B2-%D8%A8%D9%85%D8%A8-%D8%A7%D8%AA%D9%85%DB%8C-%D8%AE%D8%B7%D8%B1%D9%86%D8%A7%DA%A9-%D8%AA%D8%B1-%D8%A7%D8%B3%D8%AA)

امام جمعه اردبیل با بیان اینکه بزرگ ترین نسل کشی دنیا را دولت انگلیس در ایران مرتکب شده است، گفت: امروز روحیه استکباری برای مدیریت دنیا از بمب اتمی نیز خطرناک تر است.
به گزارش شبکه اطلاع رسانی راه دانا؛ به نقل از سبلان‌ما، آیت الله سید حسن عاملی نماینده ولی فقیه در استان و امام جمعه اردبیل در خطبه های این هفته نماز جمعه اظهار داشت: این هفته دولت آمریکا بعد از به رسمیت شناخته شدن نسل کشی ادّعایی ارمنی ها توسط کنگره و به خاطر نزدیکی ترکیه به روسیه، ترکیه را تحریم کرد. 
وی با بیان اینکه بر فرض  این نسل کشی صحت داشته است به بیان نکات مهم و تبیینی در این راستا پرداخت و گفت: اولا این حادثه در زمان دولت عثمانی بوده چرا تاوان آن را باید مردم امروز ترکیه بدهند؟ ثانیا بزرگ ترین نسل کشی دنیا را دولت انگلیس در ایران مرتکب شد. این حادثه در زمان جنگ جهانی با جمع کردن غلات ایران توسط انگلیس اتفاق افتاد و نصف جمعیت ایران یعنی ده میلیون انسان بی گناه کشته شدند.    امام جمعه اردبیل گفت: یک نسل کشی بزرگ دیگر در بوسنی اتفاق افتاد و با خیانت دولت هلند، 8 هزار مسلمان بی گناه قتل عام شدند. در کشتار سربرنیتسا 8 هزار مرد و پسر مسلمان بوسنیایی کشته شدند. این کشتار، بزرگترین کشتار بعد از جنگ جهانی دوم در خاک اروپاست. دیوان بین المللی دادگستری، این حادثه را به عنوان نسل کشی به رسمیت شناخته است.    وی افزود: در جنگ بوسنی در سال 1995 چند صد نیروی حافظ صلح هلندی مأمور حفاظت از منطقه ای بودند که سازمان ملل متحد آن را محدوده امن اعلام کرده بود. هزاران مسلمان بوسنیایی به این منطقه پناه برده و 350 نفر از آنها وارد پایگاه نیروهای هلندی شده بودند. دیوان عالی هلند میزان مسؤولیت این کشور در کشتار سربرنیتسا را 10  درصد اعلام کرد و وزارت دفاع هلند در خصوص بیانیه دیوان عالی گفت "دولت، حکم دیوان عالی را می پذیرد"    نماینده ولی فقیه در استان اردبیل در ادامه سخنان خود اظهار داشت: آیا نسل کشی مسیحیت بد است اما نسل کشی مسلمانان خوب است؟ در خوجالی نیز نسل کشی اتفاق افتاده و مسلمان ها توسط ارمنی ها قتل عام شده اند چرا کنگره آمریکا آن را محکوم نمی کند؟ الان بزرگترین نسل کشی در یمن اتفاق می افتد هر روز ده ها کودک از سوء تغذیه جان خود را از دست می دهند تا حال پیش از 50 هزار نفر در یمن توسط ائتلاف آمریکایی کشته شده است. چرا آمریکا و اروپا به طور مستمر به رژیم شرور عربستان سلاح می فروشند؟    وی با بیان اینکه یکی از بدترین نسل کشی ها در حمله آمریکا به عراق صورت گرفت، خاطرنشان کرد: آمار نشان می دهد که بعد از حمله آمریکا به عراق، سرطان 600 درصد رشد کرده است و علت آن این بوده که آمریکا از 970 بمب و موشک که با ماده اورانیوم اشباع شده بود استفاده کرده است. طبق اعلام وزارت بهداشت عراق 160 هزار عراقی مبتلا به سرطان و تومورهای بدخیم هستند. کثرت تولد کودکان ناقص و معیوب در عراق بشریت معاصر را سرافکنده کرده است.    وی گفت: حقا که دنیا با «الکیل بمکیالین» و با معیار دوگانه و با حق ویژه و با درجه بندی انسانها اداره می شود و در چنین روزگاری بر ما لازم است سریعا تمام زیرساخت های کشور را با چنگ و دندان تکمیل نماییم تا با رسیدن به استقلال اقتصادی آرزوهای شوم استکبار جهانی را ناممکن بکنیم.    آمریکا با ورقه داعش بازی و معامله می کند عاملی در خصوص تبلیغات آمریکا در موضوع کشته شدن خلیفه داعش نیز اظهار داشت: ترامپ در دوره تبلیغ خود برای ریاست جمهوری تصریح کرد که داعش را کلینتون درست کرده است. خود کلینتون نیز در کتاب خود تصریح می کند که با سفر به بیش از پنجاه کشور داعش را راه انداختیم. پس تمام رؤسای داعش نیز توسط آمریکا نصب شده است. پس خلیفه بغدادی نیز توسط آمریکا انتخاب شده است. پس کشتن او توسط آمریکا برای آمریکا افتخار نیست؛ خودش می آورد و خودش می برد. همچنانکه سفیر انگلیس گفت "رضاخان را خودمان آوردیم و خودمان بردیم"    خطیب جمعه اردبیل عنوان کرد: آنچه انسان را زجر می دهد این است که آمریکایی ها انسان ها را احمق حساب می کنند. امروز همه می دانند که آمریکا با ورقه داعش بازی و معامله می کند. با راه اندازی داعش هم آبروی مسلمان ها را می برد. هم داعش را مثل شمشیر سامورایی بالا سر مسلمان ها می گیرد و آنها را می دوشد و سلاح های خود را می فروشد و هم در روز مبادا مثل حادثه استیضاح رئیس جمهور آمریکا از ورقه داعش به نحو احسن استفاده می کند ولی آنها باید بدانند طشت رسوایی آنها از بام افتاده و تلاش برای پوشاندن چهره واقعی آنها فائده ندارد.    وی افزود: بشار اسد دیروز گفت بغدادی در زندان آمریکایی ها در عراق بود آنها از زندان او را خارج و او را کشتند تا او نقش امروز را ایفا کند!     روحیه استکباری برای مدیریت دنیا از بمب اتمی خطرناک تر است امام جمعه اردبیل در بخش دیگری از خطبه های این هفته نماز جمعه اردبیل با اشاره به شرارت ها، جنایت ها و زورگویی های آمریکا اظهار داشت: مبارزه با چنین قدرت اهریمنی قدسیت دارد به همین جهت کشور ما روز 13 آبان روز اشغال سفارت آمریکا را «روز ملی مبارزه با استکبار جهانی» تعیین کرده است.    وی گفت: دنیای معاصر مبتلی به یک قدرت اهریمنی شده که روحیه استکباری دارد و روحیه استکباری برای مدیریت دنیا از بمب اتمی خطرناک تر است. استکبار یعنی انسان یقین داشته باشد که راهی، باطل و کاری، جنایت محض است ولی با افتخار، آن را انجام دهد و به هیچکس پاسخگو نباشد.    خطیب جمعه اردبیل در ادامه گفت: دولت های غربی و در رأس آنها آمریکا با علم به حقوق ملت ها، آن را ضایع و به آنها تعدی و ظلم می کنند. کدام سیاستمدار آمریکایی است که نداند اسرائیل غاصب است و یا اینکه مثلا عراق مال عراقی هاست؟! کدام سیاستمدار آمریکایی است که نداند کشتن چندین هزار نفر زن و بچه به توهم یک دورغ یعنی وجود سلاح های کشتار جمعی در عراق جنایتی نابخشودنی است؟!    وی با بیان اینکه آمریکا هیروشیما را بمباران کرد، رئیس جمهور آمریکا گفت "ما از حادثه هیروشیما احساس خجالت نمی کنیم چون اگر ما این چند هزار نفر را نمی کشتیم بعدا ممکن بود بیشتر از آن در همه دنیا کشته شود!" نظام حاکم بر دنیا، نظام پاسخگو نیست. سخنگوی کاخ سفید اعلام کرده بود "اوباما حتی اگر به هیروشیما سفر کند، عذرخواهی نخواهد کرد" اوباما نیز در کنفرانس خبری با یوکوهاتویاما نخست وزیر ژاپن گفت "باعث افتخار من است که در آینده به این دو شهر سفر کنم"    عاملی ادامه داد: نخست وزیر انگلیس در صدمین سالگرد صدور بیانیه بالفور گفت "به نقش انگلیس در تأسیس و ایجاد اسرائیل مفتخریم". بوش پسر به عراق حمله کرد و میلیون ها انسان کشته و زخمی و آواره شدند. بعد به آسانی گفت "ما اشتباه کردیم ولی خدا ما را خواهد بخشید" و حاضر به عذرخواهی نشد.    وی افزود: ناو وینسنس آمریکا در خلیج فارس هواپیمای مسافربری ایران با 290 مسافر و خدمه که 60 کودک در بین آنها بود را ساقط کرد اما رئیس جمهور آمریکا به فرمانده آن مدال افتخار داد و تا آخر از ملت ایران عذرخواهی نکرد آنها در حمله به عراق و سوریه نه از دولت این دو کشور و نه از شورای امنیت سازمان ملل اجازه نگرفتند و گفتند "حوصله بازی موش و گربه را نداریم"    نماینده ولی فقیه در استان در ادامه گفت: وزیر خارجه آمریکا به راحتی لزوم سرنگونی حکومت مشروع و مردمی برخاسته از رأی مردم یعنی نظام اسلامی ایران را مطرح می کند و می گوید "با تقویت بعضی صداها در ایران این کار را انجام خواهیم داد" این سخن و اقدام کاملا بر علیه منشور سازمان ملل و بر علیه فلسفه تأسیس آن و اهانت به تمام اعضاء است. این عملکرد، آمریکا را به یک تروریسم دولتی تبدیل می کند. یکی از آمریکایی ها گفته بود "باید متوجه باشیم این فقط برنامه هسته ای ایران نیست که باید مهار شود بلکه باید فلسفه کلی جمهوری اسلامی باید کاملا مهار شود" یعنی با اساس دولت ایران کار داریم.    وی افزود: آنها کوچکترین آداب دیپلماسی را رعایت نمی کنند و به راحتی فلسفه تشکیل سازمان ملل را زیرپا می گذارند و به تمام اعضاء آن اهانت می کنند و اثبات می کنند که سیستم سازمان ملل عقیم است. آنها به راحتی دستور ترور دانشمندان هسته ای ایران را صادر کردند و در مقابل عده ای روشنفکر مرعوب در داخل کشور می گویند "چرا امام در برابر آمریکا قواعد دیپلماسی را رعایت نکرد و گفت اسرائیل باید از بین برود و به دانشجوها اجازه تصرف سفارت آمریکا را داد".    امام جمعه اردبیل گفت: آمریکا بالصراحه دستور ترور دانشمندان هسته ای ایران را داد. آمریکا اعلام کرده هرکس فرماندهان رده بالای حزب الله را تررو کند، 12 هزار دلار جایزه به او می دهد. این را می گویند تروریسم دولتی ولی در نهایت وقاحت ایران را رژیم سرکش و عاصی نام می گذارد.    وی افزود: وزیر اطلاعات رژیم اسرائیل، ایران را به دخالت نظامی تهدید کرد و گفت اگر برجام اصلاح نشود اسرائیل اقدام نظامی یک جانبه انجام خواهد داد. او ذره ای قواعد دیپلماسی را رعایت نمی کند ولی روشنفکران ما می گویند چرا ما در برابر آنها قواعد دیپلماسی را رعایت نمی کنیم؟    انتهای پیام/ج
