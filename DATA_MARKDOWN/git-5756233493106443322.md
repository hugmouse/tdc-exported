
# «کریم باقری» استقلال کیست؟

Published at: **2019-11-01T21:16:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619287/%DA%A9%D8%B1%DB%8C%D9%85-%D8%A8%D8%A7%D9%82%D8%B1%DB%8C-%D8%A7%D8%B3%D8%AA%D9%82%D9%84%D8%A7%D9%84-%DA%A9%DB%8C%D8%B3%D8%AA)


        «زرینچه مدام با باقری مقایسه می‌شود و به وضوح از این موضوع کلافه شده؛ آنقدر که چندی پیش گفته بود: «من کاپیتان کریم باقری بودم، اما مدام می‌گویند استقلال یک آقا کریم کم دارد.» شاید در این مدت زرینچه هم در انجام امور محوله تقصیرهایی داشته، اما مقایسه مستمر او با باقری هم درست به‌نظر نمی‌رسد.»
      

        آفتاب‌‌نیوز :
      
«ظاهرا قرار نیست مشکلات کادر مدیریتی و سرپرستی استقلال حل شود. آبی‌ها هر چقدر نسبت به عملکرد کادرفنی خوشبین و امیدوارند، در مورد مسائل اداری باشگاه‌شان نقد جدی دارند؛ در اثبات این ادعا، چه گواهی بالاتر از آن که مدتهاست شعار «حیاکن، رهاکن» علیه امیرحسین فتحی سر داده می‌شود و این فریادها بعد از هر گل و هر برد استقلال بالاتر هم می‌رود؟
در حوزه سرپرستی هم اوضاع همین‌قدر مایوس‌کننده است. جواد زرینچه از ابتدای حضورش در این سمت با چالش‌های زیادی مواجه شده و هرگز رابطه او با استراماچونی چندان مطلوب نبوده است. آخرین پرده از این داستان هم روز سه‌شنبه اکران شد؛ جایی که یکی از مهم‌ترین جلسات تمرینی و تاکتیکی استقلال پیش از بازی حساس با تراکتورسازی، به‌خاطر بارش باران و پاک شدن خط‌کشی‌های زمین لغو شد. انتشار این خبر موج بزرگی از انتقادات را به‌دنبال آورد و کار به جایی رسید که بازیکنی همچون محمد دانشگر شرایط استقلال را با تیم‌های دسته سومی مقایسه کرد. طبیعی بود که تیغ انتقادها متوجه جواد زرینچه باشد و بسیاری از هواداران به انتقاد از سرپرست تیم پرداختند، زرینچه اما زیر بار نرفت و گفت تلاش‌هایش به این منظور به جایی نرسیده و وظیفه‌ای بیش از این هم نداشته است.
در همین راستا از صبح دیروز شایعه استعفای زرینچه از سرپرستی استقلال بر سر زبان‌ها افتاد؛ شایعه‌ای که البته ساعتی بعد تکذیب شد، اما ظاهرا چندان هم بیراه نبود. از قرار معلوم سرپرست استقلال تصمیم به کناره‌گیری گرفته و حتی به یک خبرگزاری گفته بود که دیگر در کنار تیم نیست، اما تماس مسوولان باشگاه فعلا او را منصرف کرده است. زرینچه چندی پیش هم به حالت قهر در چند جلسه تمرینی استقلال حاضر نشد که دلیلش اختلاف نظر با فرشید باقری بود. گویا اعتراض باقری به پرداختی‌های نامساوی باشگاه باعث رنجش خاطر آقای سرپرست شده بود که قهر موقت او را به‌دنبال آورد اما باز هم مدیران استقلال پادرمیانی کردند و مساله حل شد.
در مجموع این‌طور به‌نظر می‌رسد که جواد زرینچه چندان حاشیه امنی در استقلال ندارد. کم نیست تعداد کسانی که عقیده دارند یکی از رموز موفقیت پرسپولیس در سال‌های اخیر، حضور موثر کریم باقری بوده است؛ کسی که توانسته با کاریزما و نفوذ شخصیتی‌اش بسیاری از حواشی تیم را جمع کند. به این ترتیب زرینچه مدام با باقری مقایسه می‌شود و به وضوح از این موضوع کلافه شده؛ آنقدر که چندی پیش گفته بود: «من کاپیتان کریم باقری بودم، اما مدام می‌گویند استقلال یک آقا کریم کم دارد.» شاید در این مدت زرینچه هم در انجام امور محوله تقصیرهایی داشته، اما مقایسه مستمر او با باقری هم درست به‌نظر نمی‌رسد. کریم اگر فریاد می‌کشد، دستور می‌دهد و گاهی حتی پرخاش می‌کند، از جایگاه یک «مربی» این کارها را انجام می‌دهد، در حالی که زرینچه فقط سرپرست است و عرفا چنین اختیاراتی ندارد. جای یکی مثل کریم باقری بیشتر در کادرفنی استقلال خالی است که در این مورد هم استراماچونی با حضور دستیار ایرانی مخالفت کرد.»
