
# Svangerskapsstudie avbrutt - seks barn døde

Published at: **2019-11-03T00:58:53+00:00**

Author: **Marte Klausen**

Original: [Dagbladet.no](https://www.dagbladet.no/nyheter/svangerskapsstudie-avbrutt---seks-barn-dode/71759299)

En stor svensk studie av overtidig svangerskap er kommet til en bråstans etter at seks fostre døde, melder The Guardian.
Studien ble avbrutt for et halvt år siden etter fem dødfødsler og en tidlig død blant de ufødte barna til kvinner som fortsatte svangerskapet ut uke 43.
- Vi mener at det ikke hadde vært etisk forsvarlig å fortsette med denne studien, konkluderer forskerne.
Det var kvinner i uke 40 av svangerskapet som ble invitert til å delta i studien ledet av Sahlgrenska universitetssykehus i Göteborg.
De ble fordelt inn i to tilfeldige grupper hvor fødselen ble igangsatt enten i uke 42 eller uke 43 med mindre den skjedde spontant.

        Da studien kom til en bråstans i 2018, hadde den bare vært gjennom halvparten av antall kvinner som den opprinnelig skulle gjennom.
      
Med seks døde barn, kunne studien allerede da slå fast at det var en betydelig økning i risikoen for kvinner hvor fødselen ble satt i gang i uke 43. I gruppa hvor fødselen ble satt i gang ei uke tidligere enn dette, var det ingen av de ufødte barna som døde.
Ola Didrik Saugstad, barnelege og professor i barnesykdommer ved UiO, forklarer overfor Dagbladet at vi også her i Norge har hatt en heftig debatt rundt overtidig svangerskap. Han viser til internasjonale retningslinjer som han var med på å utrede:
- Her skriver vi at vi ikke vet om man skal sette i gang fødselen eller ikke etter 42 uker, og at det er opp til kvinnen selv å bestemme om fødselen skal settes i gang, forklarer han.

        Barnelegen understreker likevel at han har inntrykk av at færre og færre svangerskap etter uke 41 får gå uten intervensjon
      
- Denne svenske studien vil absolutt endre praksis, og fødsler vil bli satt i gang etter 41 uker. De retningslinjene jeg var med på som nå er ti år gamle må dermed oppdateres, slår han fast, og legger til at det var helt riktig å avbryte den svenske studien etter de resultatene de fikk.
Forskerne som står bak studien vil ikke uttalte seg overfor media før resultatene er publisert og gjort offentlig, ifølge The Guardian.
Kritikken har ikke latt vente på seg:
- Siden de har avsluttet en studie etter en etisk vurdering, er det veldig uetisk ikke å gå ut med resultatene offentlig, sier Malin Asp, leder for Spädbarnsfonden som er den svenske søsterforeningen til Landsforeningen for Uventet Barnedød.

        Selv om det ikke er noen internasjonal konsensus rundt hvordan man håndterer friske svangerskap som varer i mer enn 40 uker, er det bred enighet om at det kan være uheldige effekter for mor og barn etter uke 41.
      
Sara Kenyon, professor ved barselomsorg ved Birmingham University, understreker overfor The Guardian at dødsfallene blant de seks ufødte barna i gruppa som fikk fødselen satt i gang seinere, viser en viktig statistisk forskjell blant de to gruppene:
- Resultatene til studien er viktige, slår hun fast.
Detaljer rundt studien er likevel tilgjengelig i en doktorgrad utført av en av forskerne som er publisert på Göteborgs universitet sine nettsider.
I denne doktorgraden konkluderes det med at «de kliniske retningslinjene kan endres til at fødselen ikke skal igangsettes seinere enn i uke 41».

        Sahlgrenska sykehus har også uttalt at de vil endre sine rutiner basert på resultatene i denne studien.
      
- Vi har ventet på en vitenskapelig analyse som kan vise at det virkelig er en større risiko for å vente to ytterligere uker etter termin før fødselen igangsettes.
Nå planlegger vi, så snart vi kan, å tilby induksjon av svangerskapet i uke 41 til alle kvinner som går over termin, sier leder for svangerskapsavdelingen ved sykehuset, Hans Crona, til SVT.

        Folkehelseinstituttet her til lands har også tidligere framhevet at mange barn som dør i mors liv kunne vært reddet dersom fødselen ble satt i gang tidligere ved svangerskap som går på overtid:
      
- All den internasjonale forskningen som er gjort, og de mest framstående fagmiljøene på oppsummert forskning i verden viser tydelig at to av tre dødsfall i overtidig svangerskap kan forebygges ved å forebygge overtidighet ved igangsetting av fødsel, uttalte avdelingsdirektør Frederik Frøen ved Folkehelseinstituttet, ifølge NTB.
Fordi risikoen for svangerskap utover uke 40 er ansett som såpass liten, krever studier på overtidig svangerskap et stort antall kvinner for å kunne si noe som er statistisk håndfast.
Jan Jaap Erwich ved gynekologisk avdeling ved Groningen university i Nederland understreker derfor at det sannsynligvis ikke blir noen andre studier enn denne ene som ble avbrutt:
- Det er usannsynlig at vi kommer til å vite den nøyaktige risikoen for overtidig svangerskap etter dette siden ingen kommer til å gjøre en så stor studie med så mange kvinner igjen, sier han, ifølge The Guardian.

        
          I Nederland ble også en legemiddelstudie hvor gravide kvinner fikk Viagra avbrutt i fjor etter at en rekke av fostrene døde.
        
      
