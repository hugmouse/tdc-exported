
# पुलिस vs वकील: आदेश स्पष्टीकरण की गृह मंत्रालय की याचिक HC से खारिज

Published at: **2019-11-06T10:55:26+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-police-vs-lawyer-hc-rejected-order-clarification-by-home-ministry-petition-2834863.html)

हाल ही में दिल्ली के तीस हजारी कोर्ट में पुलिस और वकीलों के बीच हुई झड़प के बाद बवाल बहुत अधिक बढ़ गया था। इसके बाद दिल्ली हाईकोर्ट ने गृह मंत्रालय की उस याचिका को खारिज कर दिया था पुलिस और वकीलों को बीच झड़प पर स्पष्टीकरण की मांग की गई थी। मंत्रालय की इस याचिका पर दि्ल्ली हाईकोर्ट ने कहा कि 3 नवंबर को दिए गए उसके आदेश को अलग से स्पष्ट करने की जरूरत नहीं है, वह पूरी तरह साफ है। 
इसके साथ ही हाईकोर्ट ने दिल्ली पुलिस की उस यायिका को भी खारिज कर दिया है, जिसमें पुलिस साकेत जिला कोर्ट में हुए विवाद में वकीलों के खिलाफ एफआईआर दर्ज करने की अऩुमति की मांग कर रही थी। बता दें कि विवाद के बाद बुधवार को दिल्ली की 6 जिला अदालतो में वकीलों ने लगातार तीसरे दिन भी अपना कामकाज ठप्प रखा। घटना के बाद से वकील विरोध कर रहे हैं और कामकाज का बहिष्कार कर रहे हैं। 
इसको लेकर दिल्ली पुलिस ने अपने हेडक्वार्टर के बाहर 11 घंटे धरना दिया। ऐसे में अपने घायल वकील को लेकर बार काउंसिल ऑफ इंडिया ने इसे आजाद भारत के इतिहास का सबसे काला दिन करार दिया है। बार काउंसिल की ओर से आए बयान में कहा गया कि हमारी नजर में ये आजाद भारत के इतिहास का सबसे काला दिन है। निश्चित तौर पर इसमे राजनीति सम्मिलित है और ये दुखद है।
गौरतलब है कि इस बवाल के बाद दिल्ली पुलिस के कर्मचारी मंगलवार को आईटीओ स्थित हेडक्वार्टर के बाहर प्रोटेस्ट कर रहे थे। ये भीड़ लगभग 3000 लोगों की थी। पुलिस कमीश्नर अमू्ल्य पटनायक समेत उच्च अधिकारियों द्वारा कर्मचारियों की मांग पूरी किए जाने के आश्वासन के बावजूद ये प्रोटेस्ट किया गया। उधर बार काउंसिल ने बवाल में आरोपी पुलिस वालों को गिरफ्तार करने की मांग की है और ऐसा न किए जाने की स्थिति में शहर भर में धरने की बात भी कही है।
