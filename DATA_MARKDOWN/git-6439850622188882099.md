
# রাজনৈতিক এজেন্ডা না থাকায় স্বল্পসুদে ঋণ দিতে পারছে জাপান

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458744/%E0%A6%B0%E0%A6%BE%E0%A6%9C%E0%A6%A8%E0%A7%88%E0%A6%A4%E0%A6%BF%E0%A6%95-%E0%A6%8F%E0%A6%9C%E0%A7%87%E0%A6%A8%E0%A7%8D%E0%A6%A1%E0%A6%BE-%E0%A6%A8%E0%A6%BE-%E0%A6%A5%E0%A6%BE%E0%A6%95%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%B2%E0%A7%8D%E0%A6%AA%E0%A6%B8%E0%A7%81%E0%A6%A6%E0%A7%87-%E0%A6%8B%E0%A6%A3-%E0%A6%A6%E0%A6%BF%E0%A6%A4%E0%A7%87)

অর্থনৈতিক রিপোর্টার ॥ জাপানের কোন রাজনৈতিক এজেন্ডা না থাকায় দেশটি অবকাঠামো উন্নয়নে সহজশর্তে স্বল্পসুদের ঋণ দিতে পারছে বলে মন্তব্য করেছেন অর্থমন্ত্রী আ হ ম মুস্তফা কামাল। পিপলস লিজিং এ্যান্ড ফিনান্সিয়াল সার্ভিসেসের আমানতকারীদের অর্থ দ্রুত ফেরতের দাবিতে অর্থমন্ত্রীর সঙ্গে সাক্ষাত করেছেন ভুক্তভোগীরা। এ সময় আমানতকারীদের টাকা দেয়ার ব্যবস্থা করা হবে বলে আশ্বাস দেন অর্থমন্ত্রী।
সোমবার শেরেবাংলা নগরে অর্থমন্ত্রীর নিজ কার্যালয়ে জাপানের রাষ্ট্রদূত নাওকি ইতোর সৌজন্য সাক্ষাত করতে আসেন। ওই সময় রাষ্ট্রদূত বাংলাদেশের অবকাঠামো উন্নয়নে সহজশর্তের ঋণ দেয়ার কথা জানান। এর আগে পিপলস লিজিংয়ের আমানতকারীদের পক্ষে ভুক্তভোগীদের সংশ্লিষ্টরা দেখা করেন অর্থমন্ত্রীর সঙ্গে। ওই সময় দ্রুত টাকা ফেরত দেয়ার বিষয়ে বেশকিছু দাবি করা হয়েছে। এরপর সাংবাদিকদের সঙ্গে কথা বলেন, আ হ ম মুস্তফা কামাল। অর্থমন্ত্রী বলেন, জাতির পিতা বঙ্গবন্ধুর হাত ধরেই জাপানের সঙ্গে আমাদের নিবিড় সম্পর্ক তৈরি হয়। বিশেষ করে এ দেশটি বাংলাদেশের পরীক্ষিত বন্ধু। দিনদিন সেই সম্পর্ক আরও বৃহৎ পরিসরের দিকে এগিয়ে যাচ্ছে। তিনি বলেন, বাংলাদেশের এই যে অবকাঠামো তৈরি হচ্ছে এর পেছনে জাপানের বড় ভূমিকা রয়েছে। এখন বাংলাদেশের অর্থনীতি দ্রুত এগিয়ে চলছে। তাই এখনই বিনিয়োগের সুবর্ণ সময়। জাপান বাংলাদেশের বিভিন্ন প্রকল্পে বিনিয়োগে এগিয়ে এসেছে।
অর্থমন্ত্রী বলেন, বর্তমানে জাপানের সঙ্গে আমাদের অনেকগুলো প্রকল্প চলমান। এ সকল প্রকল্প আমাদের বিনিয়োগ প্রকল্প, এগুলো থেকে সুফল নিশ্চিত। আগামীতেও তাদের সঙ্গে আমাদের আরও বেশি বেশি মেগা প্রকল্পে কাজ করার প্রত্যয় রয়েছে। জাপান সহজশর্তে ঋণ দিয়ে থাকে এবং এমওইউতে সুদের হারও কম থাকে। জাপানের কোন রাজনৈতিক এজেন্ডা থাকে না। তাই জাপানের সঙ্গে কাজ করা অনেক সহজ।
অর্থমন্ত্রী বলেন, আগামী ৬ নবেম্বর তারা তাদের পুরো প্রতিনিধি দল নিয়ে আসবে এবং আমাদের পারস্পারিক সুবিধা অসুবিধা নিয়ে বিস্তারিত আলোচনা হবে।
এর পূর্বে পিপলস লিজিং এ্যান্ড ফিনান্সিয়াল সার্ভিসেসের একটি প্রতিনিধিদল অর্থমন্ত্রীর সঙ্গে সাক্ষাত করেন। এ প্রসঙ্গে সাংবাদিকদের এক প্রশ্নের জবাবে অর্থমন্ত্রী বলেন, তাদের দাবি ছিল পিপিলস লিজিং এ্যান্ড ফিনান্সিয়াল সার্ভিসেস (পিএলএফএস) অবসায়ন প্রক্রিয়া বন্ধ করা এবং ক্ষুদ্র ও ব্যক্তি আমানতকারীদের সঞ্চয় ফেরত দেয়া। তারা জানিয়েছেন, পিপলস লিজিংয়ের ক্ষুদ্র আমানতকারীরা তাদের কষ্টার্জিত অর্থ রেখে এখন তা ফেরত না পেয়ে চরম অসহায় অবস্থায় দিন পার করছে। এ অবস্থায় হাজারও আমানতকারী ও তাদের পরিবারের সদস্যরা অনিশ্চিত জীবনযাপন করছে। একটি অসাধু চক্র এ কাজটি করেছে। আজ যারা এসেছে এরা মূলত এক পক্ষ, এরা বিনিয়োগকারী। তাদের সমস্যাটাই আসলে বেশি। বিষয়টি নিয়ে পর্যালোচনা করা হবে বলে তাদের আশ্বস্ত করা হয়েছে।
এদিকে, গত রবিবার বাংলাদেশের উন্নয়নের স্বাধীন পর্যালোচনা ২০১৯-২০ অর্থবছর প্রারম্ভিক মূল্যায়ন’ করতে গিয়ে বাংলাদেশের প্রবৃদ্ধিকে ‘সুতা কাটা ঘুড়ির সঙ্গে তুলনা করে বেসরকারী গবেষণা প্রতিষ্ঠান সেন্টার ফর পলিসি ডায়লগ (সিপিডি)। তাদের বক্তব্যটি উল্লেখ করে সাংবাদিকদের প্রশ্নের জবাবে অর্থমন্ত্রী বলেন, আমাদের আর তাদের অবস্থান এক রকম নয়। আমাদের অবস্থান আমাদের দেশের জনগণের জন্য, তাদের ভূত ভবিষ্যতের জন্য। আমি গুণকীর্তন করব দেশের জনগণের। দেশে প্রবৃদ্ধি হচ্ছে কি না-হচ্ছে, কর্মসংস্থান হচ্ছে কি না? তিনি বলেন, হচ্ছে, এটা আপনারা ভাল জানেন। ২০০১ সালে ৫৬ দশমিক ৭ শতাংশ মানুষ দারিদ্র্য সীমার নিচে ছিল। সেটা কমে এখন ২০ শতাংশের কাছাকাছি। এই যে দারিদ্র্য দূর হলো, এটা কিসের হাত ধরে হয়েছে। স্থিতিশীল অর্থনৈতিক প্রবৃদ্ধির কারণেই এটা সম্ভব হয়েছে। আর কোন রকম ম্যাজিকতো আমাদের হাতে নেই।
