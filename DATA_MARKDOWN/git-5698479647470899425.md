
# واکنش‌ها به چهارمین گام کاهش تعهدات هسته‌ای ایران

Published at: **2019-11-05T13:34:42+00:00**

Author: **یورونیوز فارسی **

Original: [euronews](https://farsi.euronews.com/2019/11/05/eu-france-russia-concerned-by-iran-s-latest-nuclear-steps-fears-for-2015-deal)

اتحادیه اروپا، روسیه، فرانسه و بریتانیا از اجرای گام چهارم کاهش تعهدات هسته‌ای ایران ابراز نگرانی کردند.
دولت ایران روز دوشنبه رسما از آغاز گام چهارم برنامه خود مبنی بر کاهش تعهدات برجامی خبر داد. ایران می‌گوید در واکنش به خروج یکجانبه آمریکا از توافق هسته‌ای حاصل شده میان این کشور و پنج قدرت جهانی و نیز در اعتراض به از سرگیری تحریم‌ها با همراهی اروپا، این سیاست را اتخاذ کرده است.
حسن روحانی، رئیس جمهوری ایران روز سه‌شنبه گفت که از فردا چهارشنبه ۱۵ آبان تزریق گاز به هزار و ۴۴ سانتریفیوژ در تاسیسات هسته‌ای فردو آغاز می‌شود.
تصمیم تهران برای شتاب دادن به غنی‌سازی اورانیوم در حالی اعلام می‌شود که طبق توافق هسته‌ای سال ۲۰۱۵ میلادی، ایران فقط مجاز به استفاده از سانتریفیوژهای نسل اول است.
لندن روز سه‌شنبه در پی اعلام خبر از سر گرفته شدن فعالیتهای غنی سازی اورانیوم در تاسیسات هسته‌ای فردو، از تهران خواست تا «فورا» در فعالیتهایش تجدیدنظر کند و به توافق هسته‌ای سال ۲۰۱۵ میلادی «احترام کامل» بگذارد.
دومینیک راب، وزیر خارجه بریتانیا اعلام کرد که این فعالیتها «به وضوح نقض توافق هسته‌ای و خطری برای امنیت ملی ما است».
او همچنین خواستار «گفتگوی بین‌المللی سازنده» برای حل و فصل اختلافات شد اما تاکید کرد که ایران باید به تعهداتش پایبند بماند و این توافق را رعایت کند.
اتحادیه اروپا با ابراز نگرانی از تصمیم ایران مبنی بر اجرای گام چهارم کاهش تعهدات هسته‌ای اعلام کرد این تصمیم برجام را به خطر می‌اندازد. سخنگوی اتحادیه اروپا روز سه‌شنبه ۱۴ آبان گفت: «ما از تصمیم ایران برای کاهش تعهدات برجامی که رئیس جمهور روحانی امروز آن را اعلام کرد، نگرانیم و از ایران می‌خواهیم از تمامی فعالیت‌هایی که در مغایرت با تعهدات برجامی این کشور است صرف نظر کند [...] زیرا حفظ برجام روز به روز دشوارتر می‌شود.»

        بیشتر بخوانید:
      
کاخ کرملین در بیانیه‌ای با یادآوری اینکه از قصد ایران برای عملی ساختن گام چهارم کاهش تعهداتش در توافقنامه هسته‌ای «نگران» است، تأکید کرد که مسکو مایل است برجام همچنان پابرجا بماند. روسیه به همراه بریتانیا، چین، فرانسه و آمریکا از امضاکنندگان توافقنامه هسته‌ای با ایران در سال ۲۰۱۵ است.
فرانسه با یادآوری این که کاهش تعهدات برجامی ایران بر خلاف برجام است، مقام‌های تهران را به تجدید نظر در تصمیم خود دعوت کرد. پاریس ضمن ابراز نگرانی از این تصمیم گفت که منتظر گزارش آژانس انرژی اتمی در مورد فعالیت ایران می‌ماند.
انیس ون‌درمول، سخنگوی وزارت خارجه فرانسه روز سه‌شنبه ساعاتی پس از اعلام گام چهارم کاهش تعهدات هسته‌ای ایران از سوی حسن روحانی گفت: «اعلام خبر افزایش ظرفیت غنی‌سازی ایران مغایر با توافق‌نامه وین است که در این زمینه برای ایران محدودیت شدید پیش‌بینی کرده است. ما به همراه شرکایمان منتظر گزارش بعدی آژانس بین‌المللی انرژی اتمی درباره اعلام ایران و فعالیت‌های این کشور می‌مانیم.»
این دیپلمات فرانسوی از ایران خواست تا «به تمام تعهدات خود عمل کرده و به طور کامل با آژانس بین‌المللی انرژی اتمی همکاری کند.»
دولت آلمان نیز به اعلام گام چهارم کاهش تعهدات برجامی ایران واکنش نشان داد و آن را محکوم کرد.
هایکو ماس، وزیر خارجه آلمان که برای دیداری دیپلماتیک در بوداپست، پایتخت مجارستان به سر می‌برد، روز سه‌شنبه در یک نشست مطبوعاتی مشترک با همتای مجار خود گفت این تصمیم تهران برجام را به خطر می‌اندازد و ایران باید به اجرای تعهدات خود در چهارچوب توافق هسته‌ای بازگردد.
آقای ماس در مورد اعلام راه‌اندازی سانتریفیوژهای جدید در ایران نیز گفت: «ایران سانتریفیوژهای بسیار پیشرفته‌ای ساخته در حالی که این اقدام با توافق هسته‌ای در تناقض است.»
