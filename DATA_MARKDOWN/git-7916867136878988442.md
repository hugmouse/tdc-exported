
# „Gulbelė“ išvyko į finalinį 3x3 pasaulio turą, kurio prizinis fondas – apie 150 tūkst. JAV dolerių

Published at: **2019-11-01T13:03:00+00:00**

Author: ****

Original: [basketnews.lt](https://www.basketnews.lt/news-134209-gulbele-isvyko-i-finalini-3x3-pasaulio-tura-kurio-prizinis-fondas-apie-150-tukst-jav-doleriu.html)

Nuotr.:
Trijulių krepšinio sezonas pasiekė finišo tiesiąją. Lapkričio 2-3 dienomis 12 stipriausių planetos komandų susikaus pasaulio turo finale, kurio prizinis fondas sieks 142 tūkstančius JAV dolerių. Į turnyrą, vyksiantį Japonijoje, Ucunomijos mieste, išvyko ir Lietuvos atstovai – Šakių „Gulbelės“ komanda, skelbiama pranešime spaudai.
Pirmajame profesionaliame turnyre šių metų gegužės pabaigoje sudalyvavusi „Gulbelė“ netruko įsiveržti į pasaulio komandų elitą. Nuo tada, kai sudalyvavo pirmosiose „Masters“ varžybose rugpjūčio pabaigoje, Šakių komandos krepšininkai pagal demonstruojamus rezultatus atsilieka tik nuo vienos ekipos pasaulyje – serbų „Liman“.
Bendroje sezono įskaitoje, kurioje skaičiuojami pastarųjų kalendorinių metų rezultatai, „Gulbelė“ rikiuojasi penkta ir prieš pasaulio turo finalą yra laikoma viena favoričių – trijulių krepšinio sirgalių apklausoje lietuviai užėmė ketvirtąją poziciją.
„Ši lietuvių komanda šiam pasaulio turui suteikė papildomo prieskonio – į Aurelijaus Pukelio ir Marijaus Užupio duetą tiesiog gražu žiūrėti, išskyrus tuos atvejus, kai bandai nuo jų apsiginti. Tai galbūt netgi ryškiausias duetas trijulių krepšinyje šiuo metu. Krepšinio šalis pagaliau žengė į trijulių sportą ir likęs pasaulis turėtų būti sunerimęs“, – rašo FIBA3x3.com
Pukelis – aukščiausiai skirstomas žaidėjas iš Lietuvos. Aukštaūgis pasaulyje rikiuojasi 15-oje pozicijoje. Netoli už jo – Marijus Užupis, tarp viso pasaulio žaidėjų užimantis 18-ąją vietą. Kairiarankis lietuvis – penktas pagal pelnomų taškų vidurkį ir tolimų metimų pataikymo procentą.
„Gulbelė įsiveržė į Ucunomijos finalą neįtikėtinai sužaidusi antrąją sezono pusę, kurios metu tapo viena elitinių komandų. Pagrindinė to priežastis? Mirtinas ginklas – kairiarankis Užupis. Jis yra vaikštanti taškų mašina, galinti rinkti juos iš bet kurios aikštelės vietos“, – pagyrų vienam komandos lyderių negailėjo oficialus FIBA 3x3 portalas.
Pagrindiniais lietuvių oponentais, remiantis žaidėjų ir fanų apklausa, turėtų tapti „Liman“, „NY Harlem“, „Riga Ghetto“, „Novi Sad“ ir „Edmonton“ ekipos.
Prieš visas jas „Gulbelė“ pasaulio ture yra laimėjusi bent kartą. Prieš favoritais laikomus „Liman“ krepšininkus mūsiškiai šventė pergalę Nankino etapo pusfinalyje, su „Edmonton“ pasidalinta po pergalę Monrealio ir Nankino etapų finaluose, „NY Harlem“ pastarąjį kartą nugalėti turnyre Mongolijoje (po to patirtas pralaimėjimas Taivane), „Riga Ghetto“ įveikti Džedos pasaulio turo varžybų grupių etape, „Novi Sad“ – Monrealio etapo pusfinalyje.
D grupėje „Gulbelė“ susidurs su „Jeddah“ ir „NY Harlem“ ekipomis. Šakių ir Džedos miestų atstovų susitikimas FIBA 3x3 portalo įtraukiamas į įdomiausių grupių rungtynių penketuką: „Tai – dvi komandos, pateikusios siurprizų šiame pasaulio ture. Jos į finalą atvyksta kaip vienos iš karščiausių ekipų, o lietuviai jau yra patyrę triumfo „Masters“ turnyre skonį. Šie varžovai niekada nėra susitikę tarpusavyje. Tai – pirmasis šansas Džedos komandai pabandyti sustabdyti Pukelio ir Užupio tandemą.
Kai „Gulbelė“ smogia per juos, gali kelti didesnį pavojų nei geriausia Mayweatherio smūgių kombinacija. Šių komandų priešprieša artimoje ateityje gali tapti vienu iš pagrindinių akcentų pasaulinėje 3x3 arenoje.“
Ucunomijoje vyksiantis pasaulio turo finalas Lietuvos laiku prasideda šeštadienio rytą. Pirmąsias rungtynes su „NY Harlem“ ekipa lietuviai žais 7 val. 10 min., antrąsias su „Jeddah“ – 9 val. 15 min.
Į antrąjį varžybų etapą, ketvirtfinalį, patenka dvi geriausios grupės komandos. Sėkmės atveju, ketvirtfinalyje „Gulbelės“ lauktų varžovai iš B grupės: „Novi Sad“, „Princeton“ arba „Zemun“.
Aštuonios po grupių etapo varžybose išlikusios komandos dėl 50 000 JAV dolerių pagrindinio prizo susikaus sekmadienį. Jei pateks į ketvirtfinalį, „Gulbelė“ jį žais 6 val. 25 min. arba 7 val. ryte. Pasaulio turo finalas Lietuvos laiku įvyks 9 val. 45 min.
