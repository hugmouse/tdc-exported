
# కాంగ్రెస్‌కు షాకిచ్చిన కేంద్రం... ప్యానల్ నుంచి ఆ ముగ్గురి తొలగింపు

Published at: **2019-11-06T12:37:43+00:00**

Author: ****

Original: [Andhrajyothy](https://www.andhrajyothy.com/artical?SID=947941)

ADVT
న్యూఢిల్లీ: కాంగ్రెస్‌ పార్టీకి కేంద్రం షాకిచ్చింది. నెహ్రూ మెమోరియల్ మ్యూజియమ్ అండ్ లైబ్రరీ (ఎన్ఎంఎంఎల్) సొసైటీ పునర్వవస్థీకరణలో కాంగ్రెస్ సీనియర్ నేతలైన మల్లికార్జున ఖర్గే, జైరాం రమేష్, కరణ్ సింగ్‌లకు ఉద్వాసన పలికింది. వారి స్థానంలో టెలివిజన్ జర్నలిస్టు రజత్ శర్మ, గేయరచయిత ప్రసూన్ జోషిలకు చోటు కల్పించింది. కాంగ్రెస్ సీనియర్ నేతలు ముగ్గురిని తొలగించడం ద్వారా నెహ్రూ మెమోరియల్ రీకన్‌స్టిట్యూషన్ ప్యానల్‌లో కాంగ్రెస్ నేత ఒక్కరికీ చోటు కల్పించనట్టు అయింది.
 
కేంద్ర ప్రభుత్వం మంగళవారంనాడు ఈ ప్యానల్‌‌కు సంబంధించిన ఉత్తర్వు విడుదల చేసింది. ఆ ప్రకారం ఎన్ఎంఎంఎల్ సొసైటీ అధ్యక్షుడిగా ప్రధాన మంత్రి నరేంద్ర మోదీ, ఉపాధ్యక్షుడుగా రక్షణ మంత్రి రాజ్‌నాథ్ సింగ్ ఉంటారు. ప్యానల్‌లోని ఇతరుల్లో హోం మంత్రి అమిత్‌షా, ఆర్థిక మంత్రి నిర్మలా సీతారామన్, హెచ్‌ఆర్‌డీ మంత్రి రమేష్ పోఖ్రియాల్, పర్యావరణ మంత్రి ప్రకాష్ జవదేకర్, సహాయ మంత్రలు వి.మురళీధరన్, ప్రహ్లాద్ పటేల్ ఉన్నారు. బీజేపీ నేత, ఐసీసీఆర్‌కు చెందిన వినయ్ సహస్రబుద్ధే, ప్రసార భారతి చీఫ్ ఎ.సూర్యప్రకాష్ తదితరులు సభ్యులుగా ఉన్నారు.
 
ప్రస్తుతం ఎన్ఎంఎంఎల్ డైరెక్టర్‌గా ఉన్న శక్తి సిన్హా అక్టోబర్ 4న పదవీ విరమణ చేయడంతో ఆయన స్థానే మాజీ సాంస్కృతిక శాఖ కార్యదర్శి రాఘవేంద్ర సింగ్ వచ్చారు. నెహ్రూ మ్యూజియంలో భారీ మార్పులు చేపట్టాలని కేంద్రం యోచిస్తోందన్న వార్తల నేపథ్యంలో నెహ్రూ మెమోరియల్ ప్యానల్‌ పునర్వవస్థీకరణ, కాంగ్రెస్ నేతలకు చోటివ్వకపోవడం ప్రాధాన్యం సంతరించుకుంది.
 
ఢిల్లీలోని తీన్ మూర్తి హౌస్ కాంప్లెక్‌లో నెహ్రూ మెమోరియల్ మ్యూజియం అండ్ లైబ్రరీని 1964లో ప్రారంభించారు. ఆ ఏడాది మొదట్లోనే కన్నుమూసిన భారత తొలి ప్రధాని జవహర్‌లాల్ నెహ్రూ పేరు ఈ మ్యూజియానికి పెట్టారు. భారత స్వాంతత్ర్యోద్యమ చరిత్రను పరిరక్షించే ఉద్దేశంతో ఏర్పాటు చేసిన ఈ మ్యూజియం సాంస్కృతిక శాఖ కింద అటానమస్ సంస్థగా ఉంది.
