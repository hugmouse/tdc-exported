
# محرومیت یک شهرک در لنده و حضور مسئولان برای رفع مشکلات/معارضین اجتماعی چالش اصلی مسئولان در شهرک بهاران+تصاویر

Published at: **2019-11-01T15:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543558.html/%D9%85%D8%AD%D8%B1%D9%88%D9%85%DB%8C%D8%AA-%DB%8C%DA%A9-%D8%B4%D9%87%D8%B1%DA%A9-%D8%AF%D8%B1-%D9%84%D9%86%D8%AF%D9%87-%D9%88-%D8%AD%D8%B6%D9%88%D8%B1-%D9%85%D8%B3%D8%A6%D9%88%D9%84%D8%A7%D9%86-%D8%A8%D8%B1%D8%A7%DB%8C-%D8%B1%D9%81%D8%B9-%D9%85%D8%B4%DA%A9%D9%84%D8%A7%D8%AA-%D9%85%D8%B9%D8%A7%D8%B1%D8%B6%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%DA%86%D8%A7%D9%84%D8%B4-%D8%A7%D8%B5%D9%84%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%AF%D8%B1-%D8%B4%D9%87%D8%B1%DA%A9-%D8%A8%D9%87%D8%A7%D8%B1%D8%A7%D9%86-%D8%AA%D8%B5%D8%A7%D9%88%DB%8C%D8%B1)

در پی مطالبات مکرر مردم شهرک بهاران شهرلنده، امروز فرماندار به همراه مسئولان ادارات خدمات رسان شهرستان لنده به منظور بررسی مشکلات این شهرک و احصا مشکلات آنان از شهرک بهاران بازدید کردند.
به گزارش شبکه اطلاع رسانی راه دانا؛ به نقل از صبح زاگرس، امروزه ایجاد شهرک های مختلف جهت سکونت شهروندان به دلیل تکمیل بودن زنجیره مسکن و خدمات شهری در شهرها ایجاد می شود تا مهاجرینی که از روستاها به شهرها پناهنده می شوند بتوانند در این شهرک ها زندگی کنند که دسترسی سریعتری نیز به شهرها داشته باشند.
اما مهاجرت بی رویه از روستاها به این شهرک ها با چنان شتاب زیادی همراه بوده است که طی تنها یک دوره 10ساله باعث شد برخی از این شهرک ها نیز به طور کامل پر شده و هم اکنون سطح خدمات رسانی ادارات چندان پاسخگوی نیاز این همه جمعیت نباشد به طوری که در برخی از کوچه های این شهرک ها به دلیل عدم رعایت مسائل حوزه شهری و نقشه طرح تفصیلی متاسفانه حاضر به عقب نشینی برای جدول کشی، گازرسانی، برث کشی و سایر خدمات شهری نیستند.
در پی مطالبات مکرر مردم شهرک بهاران شهرلنده، فرماندار به همراه معاون خود و مسئولان ادارات خدمات رسان شهرستان لنده به منظور بررسی مشکلات این شهرک و احصاء مشکلات آنان از شهرک بهاران بازدید کردند.
در این بازدید مردم با بیان مشکلات عدیده خود از قیبل عدم جدول کشی، نبود شبکه برق مناسب، عدم زیرسازی و آسفالت کوچه ها و معابر و نداشتن راه مناسب تا جاده اصلی و آسفالت گلایه های بسیاری داشتند.
سید مالک رازنهان رئیس اداره برق شهرستان لنده در جمع مردم و مسئولان با اشاره به مشکلات شهرک بهاران گفت: آنچه امروز باعث شده است شبکه برق ما در این شهرک با چالش جدی مواجه شود عدم جدول گذاری شهرداری و بعضا نیز اجرای عملیات جدول گذاری پشت تیرهای برق است چرا که ما برابر نظریه کارشناسی و تعیین حریم پیاده روی شهرداری کار کردیم.
وی افزود: متاسفانه برق شهرک بهاران، سرآسیاب و روستای مالشیخ پس از عبور از لنده، مال ملا و چندین روستای دیگر به این روستاها می رسد که از سال96طراحی انتقال برق از شهر لنده به این شهرک و روستاهای مذکور با اعتباری افزون بر270میلیون تومان با جانمایی تیرهای برق فشار متوسط صورت گرفته است که بازهم معارضین اجتماعی هم در شهرک بهاران و هم در طول مسیر خط انتقال مانع اجرای کامل این طرح شده اند.
رئیس اداره برق شهرستان لنده تصریح کرد: این درحالی است که بیشتر این پایه ها در زمین های منابع طبیعی و بر اساس نقشه طرح تفصیلی باید اجرا شوند و همین امر مانع توسعه شکبه برق در شهرک بهاران شده است.
وی تاکید کرد: امروز تمام خدمات به ساکین این شهرک از سوی اداره برق ارائه می شود اما باید این شبکه منسجم تر و در مسیر توسعه قرار گیرد.
در ادامه نیز عطب الله آهنجان عضو شورای شهرلنده در خصوص مشکلات این شهرک گفت: امروز به سطحی از تفکر و نیاز رسیده ایم که مردم به درستی خواهان ارائه خدمات مختلف از دستگاه های اجرایی و خدمات رسان هستند و برابر قانون نیز این دستگاه ها باید به مردم خدمت ارائه کنند.
وی افزود: مشکلات این شهرک چند سالی است در دستور کار شورای شهر و شهرداری است و در سنوات گذشته کارهایی در راستای خدمات رسانی اعم از جدول گذاری و مقداری نیز زیر سازی صورت گرفته است که حقیقتا به دلیل عدم همکاری خود مردم و معارضین اجتماعی خیلی اجازه کار به شهرداری داده نشده است.
عضوشورای شهر لنده تصریح کرد: علی رغم همه مشکلات شهرداری می بایست بر اساس نقشه طرح تفصیلی اقدام به بازگشایی خیابان ها و کوچه ها کند تا مشکلات این شهرک برای همیشه رفع شود و مردم نیز باید در این خصوص با شهرداری و سایر ادارات خدمات رسان همکاری لازم را داشته باشند.
فرماندار شهرستان لنده در ادامه ضمن توجه به مطالبات مردم گفت: آنچه مردم مشکلات خود را در قالب حقوق شهروندی از مسئولان استیفا می کنند یک حق طبیعی است و مسئولان نیز باید به مردم خدمات دهی درست و متناسب را ارائه کنند.
وی افزود: بررسی مشکلات شهرک ها از زمان انتصاب اینجانب همواره مورد توجه ویژه بنده بود و در جلسات مختلف همواره این تذکر را به مسئولان در خصوص خدمت به مردم داده و خواهیم داد ولی در این بین مشارکت مردم می تواند نقش مهمی در ارائه خدمات به خود مردم داشته باشد.
سید خدادوست موسوی تصریح کرد: امروز ما برای رفع مشکلات این شهرک به همراه شهرداری، منابع طبیعی، برق، مخابرات، شورای شهر و شهرستان، گاز و سایر ادارات در این شهرک حضور یافتیم تا یک تصمیم دقیق و میدانی در خصوص رفع مشکلات این شهرک اتخاذ شود.
وی تاکید کرد: در همین رابطه و برابر بررسی شرایط موجود تصمیم گرفتیم که شهرداری ضمن تخریب جدول قدیمی اقدام به جابجایی جدول و انتقال آن به جلوی پایه های برق در یکی از خیابان های این شهرک کند و در ادامه نیز جانمایی پایه های برق جدید براساس حریم نقشه طرح تفصیلی با 14متر در خیابان اصلی و 12متر در خیابان های فرعی صورت پذیرد.
فرماندار لنده تصریح کرد: سایر ادارات نیز موظف هستند تمام خدمات خود را براساس نقشه طرح تفصیلی شهرداری در دستور کار قرار دهند و مردم نیز باید در خصوص عقب نشینی ها همکاری لازم را داشته باشند .
 
انتهای پیام/
