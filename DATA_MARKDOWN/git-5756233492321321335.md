
# مارادونا: اگر مقابل انگلیس VAR بود، قول می‌دهم با دست راست گل می‌زدم

Published at: **2019-11-03T20:44:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619714/%D9%85%D8%A7%D8%B1%D8%A7%D8%AF%D9%88%D9%86%D8%A7-%D8%A7%DA%AF%D8%B1-%D9%85%D9%82%D8%A7%D8%A8%D9%84-%D8%A7%D9%86%DA%AF%D9%84%DB%8C%D8%B3-var-%D8%A8%D9%88%D8%AF-%D9%82%D9%88%D9%84-%D9%85%DB%8C%E2%80%8C%D8%AF%D9%87%D9%85-%D8%A8%D8%A7-%D8%AF%D8%B3%D8%AA-%D8%B1%D8%A7%D8%B3%D8%AA-%DA%AF%D9%84-%D9%85%DB%8C%E2%80%8C%D8%B2%D8%AF%D9%85)


        «دیگو مارادونا» بار دیگر به قیمت تحقیر و دست انداختن هوداران تیم ملی انگلیس، خنده‌های شیطانی دیگری به لب نشاند و مدعی شد که اگر در بازی مشهور مقابل انگلیس فناوری کمک داور ویدئویی (VAR) وجود داشت با دست چپ نه بلکه با دست راستش گل می‌زد.
      

        آفتاب‌‌نیوز :
      
افسانه آرژانتینی که هم‌اکنون هدایت تیم جیمناسیا را در زادگاهش بر عهده دارد، به مناسبت تولد ۵۹ سالگی خود از یک مصاحبه رادیویی استفاده کرد تا بار دیگر کُفر انگلیسی‌ها را بابت گل مشهور خود که با لقب «دست خدا» شناخته می‌شود، در آورد.
مارادونا در پاسخ به این پرسش که آیا تاکنون به این موضوع فکر کرده است که اگر در آن بازی یعنی ۳۳ سال پیش فناوری کمک داور ویدئویی وجود داشت و آن گل را مردود اعلام می‌کرد، چه اتفاقی می‌افتاد، اظهار داشت: کاش می‌توانستم زمان را به عقب ببرم؛ به انگلیسی‌ها قول می‌دهم که آن گل را با دست چپم نمی‌زدم بلکه این کار را با دست راستم انجام می‌دادم.
مارادونا در ادامه مدعی شد که اگرچه این فناوری منافع زیادی دارد اما هرگز نمی‌تواند کامل و بی‌نقص باشد زیرا توسط انسان اداره می‌شود.
رقابت انگلیس و آرژانتین قدمت زیادی دارد و به جام جهانی ۱۹۶۶ باز می‌گردد؛ پس از آنکه انگلیسی‌ها، آلبی سلسته را در یک چهارم با نتیجه یک بر صفر شکست دادند، «آلف رمزی» سرمربی سه شیرها به بازیکنان این تیم اجازه نداد تا پیراهن‌های خود را با رقیب عوض کنند و بعدها آرژانتینی ها را «حیوان» خطاب کرد.
این ۲ تیم بار دیگر در جام جهانی ۱۹۸۶ مکزیک مقابل یکدیگر قرار گرفتند؛ این در حالی بود که خاطره جنگ فالک‌لند همچنان در ذهن آرژانتینی‌ها زنده بود و نفس می‌کشید؛ دیداری که به لطف گل مشهور مارادونا با پیروزی ۲ بر یک آلبی سلسته و حذف سه شیرها به پایان رسید.
گل دوم مارادونا که از نیمه زمین خودی بازیکنان رقیب را یکی پس از دیگر محو می‌کرد، هنوز به اعتقاد بسیاری برترین گل تاریخ فوتبال محسوب می‌شود.
دیدار این ۲ تیم در جام جهانی ۹۸ فرانسه نیز به جنجال کشیده شد و «دیوید بکام» به دلیل تکل روی پای «دیگو سیمئونه» اخراج شد و انگلیس در ضربات پنالتی بازی را واگذار کرد با این وجود، بکام و انگلیس در مرحله گروهی جام جهانی ۲۰۲۲، انتقام خود را از آرژانتین گرفتند؛ ستاره آن روزهای شیاطین سرخ تک گل بازی را از روی نقطه پنالتی به ثمر رساند تا آلبی سلسته در مرحله گروهی از دور رقابت‌ها کنار برود.
«کارلوس بیلاردو» سرمربی اسبق تیم ملی آرژانتین نیز داستان پیروزی این تیم مقابل انگلیس را در جام جهانی ۱۹۸۶ در قالب کتابی با عنوان «چگونه بردیم» بازگو کرد.
