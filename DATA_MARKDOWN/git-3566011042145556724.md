
# بودجه احیای دریاچه ارومیه به دلیل افزایش بارش‌ها کاهش یافت

Published at: **2019-11-03T22:20:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544640.html/%D8%A8%D9%88%D8%AF%D8%AC%D9%87-%D8%A7%D8%AD%DB%8C%D8%A7%DB%8C-%D8%AF%D8%B1%DB%8C%D8%A7%DA%86%D9%87-%D8%A7%D8%B1%D9%88%D9%85%DB%8C%D9%87-%D8%A8%D9%87-%D8%AF%D9%84%DB%8C%D9%84-%D8%A7%D9%81%D8%B2%D8%A7%DB%8C%D8%B4-%D8%A8%D8%A7%D8%B1%D8%B4-%D9%87%D8%A7-%DA%A9%D8%A7%D9%87%D8%B4-%DB%8C%D8%A7%D9%81%D8%AA)

معاون عمرانی استاندار آذربایجان شرقی با تاکید بر اتمام پروژه‌های نیمه تمام در حوضه دریاچه ارومیه گفت: بودجه احیای دریاچه ارومیه به دلیل افزایش بارش‌ها کاهش یافت.
به گزارش شبکه اطلاع رسانی راه دانا؛ جواد رحمتی عصر امروز در جلسه شورای فرهنگی ستاد احیای دریاچه ارومیه با اشاره به کاهش میزان بودجه تخصیص یافته امسال نسبت به سال‌های قبل اظهار داشت: بهبود نسبی وضعیت دریاچه موضوع را کمرنگ ساخت که امیدوارم تجدید نظری صورت پذیرد.
وی اقدامات دولت در راستای احیای این دریاچه را مؤثر و ارزشمند خواند و گفت: نباید احیا دریاچه را صرفاً منوط به بارش‌ها بدانیم، چراکه طبق آمار موجود در سال‌های قبل از تشکیل ستاد احیا دریاچه ارومیه، سالی که 420 میلی لیتر بارش داشتیم نیز شاهد کاهش آب دریاچه بوده‌ایم.
معاون عمرانی استاندار با تاکید بر اهمیت توجه بر مسائل علمی و فنی در احیای دریاچه ارومیه، تصریح کرد: لایروبی‌های انجام شده، اقدامات سازه‌ای و غیر سازه‌ای انجام یافته را بسیار مؤثر می‌دانم و معتقدم خشکی دریاچه ارومیه حاصل بی توجهی به مسائل علمی بود.
وی اقدامات دستگاه‌های ذی‌ربط را تنها بخشی از فعالیت خواند و بخش دیگر را مشارکت مردم دانست و ابرازداشت: باید با آگاه ساختن مردم آن‌ها را نیز در احیا دریاچه مشارکت دهیم که اگر چنین نباشد اقدامات دستگاه‌ها نیز ابتر است.
رحمتی خاطرنشان ساخت: انتقال آب از حوزه‌های دیگر به دریاچه، رهاسازی آب‌های موجود در پشت سدهای دریاچه‌ها، لایروبی آب‌های اطراف دریاچه، تعبیه باد شکن‌ها و کاشت گیاهان خود تکثیر و خود بازیافت از دیگر اقداماتی هستند که برای احیا دریاچه ارومیه مؤثر بودند.
وی با تاکید بر اتمام پروژه‌های نیمه تمام در حوضه این دریاچه، اذعان داشت: بخش مایع تصفیه خانه فاضلاب تبریز تا شش ماه آینده به بهره برداری خواهد رسید.
معاون عمرانی استاندار فاکتور فرهنگی را عاملی مهم و مؤثر در احیا دریاچه ارومیه ارزیابی کرد و گفت: امسال بیست درصد از اعتبارات به صدا و سیما جهت ساخت برنامه‌هایی در جهت فرهنگ سازی، آموزش و اطلاع رسانی اختصاص داده شده است.
وی با انتقاد از غیر فعال بودن کمیته‌های ستاد احیا دریاچه ارومیه، اذعان داشت: باید از اقدامات کلیشه‌ای مانند سخنرانی و... در این حوزه خارج شویم و بر موضوع معیشت و اشتغال جایگزین اهمیت بیشتری دهیم، چراکه در استان توان علمی کافی برای این کار وجود دارد.
رحمتی با تاکید بر پایش اقدامات انجام یافته، تصریح کرد: کمیته علمی باید با پایش اقدامات، هر اقدام بیهوده را شناسائی و حذف کند و بر تغییر نگرش‌های ساکنین اطراف دریاچه تلاش کند.

        مصرف آب در حوضه دریاچه ارومیه 32 درصد کاهش یافته است
      
یوسف غفارزاده در این جلسه با اشاره به اقدامات انجام شده در حوضه دریاچه ارومیه اظهار داشت: سازمان آب منطقه‌ای با لایروبی رودخانه‌هایی مانند آجی چای، قلعه چای، گونبرف چای و صوفی‌چای در طی سال‌های 1393 تا 1395 موفق به هدایت آب این رودخانه‌ها به سمت دریاچه ارومیه شد که تأثیر به‌سزائی در احیای دریاچه داشت.
وی ادامه داد: در سال‌های آبی 1397 و 1398 اقدامات سازه‌ای نیز از قبیل رهاسازی آب‌های پشت سدهای رودخانه‌ها انجام یافت که به نوبه خود مؤثر بود.
مدیرعامل آب منطقه‌ای آذربایجان شرقی با اشاره به اقدامات حفاطتی انجام یافته در حوضه دریاچه ارومیه، ابرازداشت: 26 اکیپ گشت و کنترل جهت بازرسی از هرگونه برداشت‌های سطحی و زیرزمینی انجام یافت و 3 هزار و 229 چاه غیر مجاز بسته شده و حدود 92 برداشت غیرمجاز پلمپ و کنتورهای هوشمند جهت اندازه گیری میزان برداشت‌ها که تا مرداد اجازه برداشت داده و بعد از آن طبق پروانه برداشت آب را قطع می‌کرد، نصب شد.
وی گفت: آب دریاچه با زه‌کشی‌های انجام یافته ثابت مانده و کم تبخیر می‌شد، همچنین 584 استخر را که تا حدود ده میلیون متر مکعب آب داشت را نیز پلمپ و پر شد، 394 مورد پمپ‌های غیرمجاز جمع آوری شده و اجازه برداشت داده نشد و دخل و تصرفات در حریم رودخانه را در سال‌های 1398 و 1397 رفع تصرف کردیم.
غفارزاده با بیان این که انسداد سر دهنه از موضوعاتی بود که با فرهنگ‌سازی انجام شد، عنوان کرد: انسداد سر دهنه از آجی چای شروع شده که بعد از فصل زراعی انهار را بسته و آب را به سمت دریاچه ارومیه، آجی چای و بقیه رودهای منتهی به دریاچه هدایت می‌کنیم.
وی افزود: در زرینه رود، صوفی چای و قلعه چای توانستیم تا 32 درصد کاهش مصرف آب داشته باشیم و چنانکه پنج سال قبل پیش‌بینی شده بود با اجرای پروژه‌های در دست اجرا بیش از 40 درصد پیش خواهیم رفت.
مدیرعامل آب منطقه‌ای آذربایجان شرقی به بحث‌های سردهنه‌سازی در طول مسیر آجی چای اشاره کرد و گفت: 22 سردهنه در طول این مسیر ساخته شده است که آذرماه آب به پیکره آبی دریاچه ارومیه هدایت می‌شود.
منبع: تسنیم
انتهای پیام/
