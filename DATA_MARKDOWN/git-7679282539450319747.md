
# बिहार भाजपा अध्यक्ष ने CM नीतीश को लिखी चिट्ठी, नेताओं-अफसरों की मिलीभगत की खोली पोल

Published at: **2019-11-07T14:39:02+00:00**

Author: **पटना हिन्दुस्तान टीम**

Original: [https://www.livehindustan.com](https://www.livehindustan.com/bihar/story-bihar-bjp-president-sanjay-jaiswal-writes-letter-to-cm-nitish-2837154.html)

भाजपा के प्रदेश अध्यक्ष डा. संजय जायसवाल ने मुख्यमंत्री नीतीश कुमार को पत्र लिखकर ग्रामीण कार्य की एक योजना में 95 लाख रुपये के गबन का आरोप लगाया है। साथ ही इसमें शामिल अधिकारियों और ठेकेदार पर तुरंत कार्रवाई करने की मांग की है। 
मुख्यमंत्री को लिखे पत्र में भाजपा के प्रदेश अध्यक्ष ने आरोप लगाया है कि इस गबन को वैध रूप देने में इंजीनियरों के साथ कुछ राजनेता भी लगे हैं। जहां कभी बाढ़ आई ही नहीं उसे भी बाढ़ प्रभावित क्षेत्र दिखाकर निर्माण को बाढ में बह जाने की बात कही जा रही है। यह सब पूरी राशि गबन करने के लिए किया जा रहा है। 
उन्होंने कहा है कि उनके संसदीय क्षेत्र के मझौलिया प्रखंड में थवइया-सिखइया सड़क में बिना काम कराये ही तीन बार अग्रिम भुगतान कर दिया गया। तीनों बार में कुल 95 लाख का भुगतान हुआ। 
उन्होंने कहा है कि राज्य के ऐसी खामियां 14 हजार ग्रामीण सड़कों में मिलने की खबरें आ रही है। ऐसे में सडक निर्माण में गुणवत्ता की अनदेखी बिना इंजीनियरों के मिलीभगत के नहीं हो सकती है।
