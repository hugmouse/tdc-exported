
# Teden v zvezdah: če se potrudimo, lahko uresničimo svoje sanje

Published at: **2019-11-02T05:30:00+00:00**

Author: **M. B. Z.**

Original: [Slovenske novice](https://www.slovenskenovice.si/stil/astro/clanek/teden-v-zvezdah-ce-se-potrudimo-lahko-uresnicimo-svoje-sanje-241648)

Čeprav je Venerin vstop v strelca prinesel nekaj svetlobe, optimizma in zaupanja ter nas nekoliko osvobaja ljubosumja in trpljenja v odnosih, je še vedno veliko drugih energij, ki vztrajajo in prinašajo stres, napetost, probleme v odnose. S tem ko Venera ne podpira in ne sprejema več Marsa, smo vedno bolj utrujeni in naš notranji motor deluje počasi, brez prave motivacije. Njuna medsebojna podpora je Mars namreč spodbujala s strastjo, toda zdaj tega energijskega naboja ne bo več toliko in vedno bolj počasni bomo in brez zagona. V delovanje bo tega počasnega in premalo delavnega in borbenega Marsa gnal le občutek dolžnosti in odgovornosti, saj je še vedno v prijetni navezi s Saturnom. Tako bomo delovali kot zelo počasen voz. Vse do torka, 5. 11., bo Mars apliciral še v kvadrat s Plutonom, tako bo občutek obremenjenosti in zavrtosti pritiskal na nas s čisto konkretnimi težavami. Pod frustracijo tega kvadrata lahko iz utrujenosti in nemoči privreta tudi silna jeza in agresija. Vendar nam vse to ne bo dalo še dodatne moči, ampak nas bo še nekoliko bolj upočasnilo. Venera se bolje počuti v strelcu kot v škorpijonu, toda kljub temu bomo težko usklajevali njena optimizem in velikopoteznost z vsemi temačnimi in zakrknjenimi energijami škorpijona in kozoroga, ki to obdobje najmočneje barvata. Konkretno si kupimo drago obleko ali nakit, potem pa se žremo, kako si lahko kaj takega privoščimo, če življenje trenutno ni videti varno ali smo komu dolžni denar. Sonce in Merkur potujeta po škorpijonu in nas vlečeta v globine, da tam nekaj vidimo, odkrijemo, se nam nekaj posveti, razkrije, odpre. Merkurjeva retrogradnost nakazuje, da se vračamo nazaj, v nekaj preteklega, in najverjetneje v sebi, lahko pa tudi skozi odnose predelujemo nekaj iz preteklosti. Retrogradnost Merkurja v škorpijonu nas vodi do jedra, do temelja določenih vzorcev in problemov in v soočanju z njimi lahko zrastemo, doživimo globoko transformacijo. Proces ni prijeten, vendar je konstruktiven. Na nebu se še zadnjič sestavlja sekstil Saturna in Neptuna. Tudi ta energija ni radostna, toda nas kliče k ponižnosti, sočutju, k temu, da uresničimo svoje sanje.Če povzamem, energije za delo in boj bo vedno manj. Gnal nas bo samo še suh občutek odgovornosti. Marsikje bomo morali razmisliti o preteklosti in prečiščevati negativne čustvene vzorce. Potrebe po prestižu bo nekoliko več, vendar se bo soočala s konkretnimi življenjskimi omejitvami. A če se potrudimo, lahko uresničimo svoje sanje..
