
# 
        پیام تبریک وزیر اطلاعات به مناسبت یوم الله ۱۳ آبان
      

Published at: **2019-11-03T15:13:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637814/%D9%BE%DB%8C%D8%A7%D9%85-%D8%AA%D8%A8%D8%B1%DB%8C%DA%A9-%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D9%85%D9%86%D8%A7%D8%B3%D8%A8%D8%AA-%DB%8C%D9%88%D9%85-%D8%A7%D9%84%D9%84%D9%87-%DB%B1%DB%B3-%D8%A2%D8%A8%D8%A7%D9%86)

به گزارش بولتن نیوز، حجت‌الاسلام سید محمود علوی وزیر اطلاعات در پیامی یوم‌الله 13 آبان روز ملی مبارزه با استکبار جهانی را تبریک گفت.
متن پیام وزیر اطلاعات به‌شرح زیر است:
13 آبان  "روز ملی مبارزه با استکبار جهانی"  تجلی اراده‌ی ملتی است که با تکیه بر ایمانی استوار، با گامی بلند و تاریخ‌ساز، تحقق اندیشه‌ی آرمانی و رهایی‌بخش استکبارستیزی حضرت امام خمینی (رضوان الله تعالی) را سرعت بخشید.
13 آبان ابهت پوشالی سردمداران جهانخوار امریکا را به سُخره گرفت و دسیسه‌های آنان را نقش بر آب نمود و بار دیگر حلاوت پیروزی حق بر باطل را به کام خداجویان آزاد‌اندیش چشاند و آنچنان طبل رسوایی استکبار را به صدا در آورد که آن دشمن نگون بخت از سرِ استیصال، انفعال و سردرگمی متوسل به عملیات کور نظامی گردید و باذن الله شکست خفت‌بار متجاوزین در صحرای طبس واقعه‌ی هجمه‌ی ابابیل بر سپاه ابرهه را در اذهان زنده کرد.
و اینک با درایت و تدبیر خردمندانه‌ی مقام معظم رهبری (مدظله العالی) ایران اسلامی مقتدرانه، هراس‌زدایی از شیطان بزرگ را به منصه‌ی ظهور رسانده و به رغم هیاهوهای تبلیغاتی حربه‌ی تحریم‌های اقتصادی غیر انسانی نیز با مقاومت و ایستادگی این ملت انقلابی و فهیم ، نخ‌نما گردیده است.
اینجانب ضمن گرامی‌داشت سالروز تبعید حضرت امام راحل توسط رژیم سفاک پهلوی به کشور ترکیه، به روح پاک امام راحل (ره) و روان پاک شهدای دانش آموز درود می‌فرستم و یوم الله سیزدهم آبان را به محضر مبارک ولی امر مسلمین حضرت آیت الله العظمی خامنه‌ای (حفظه الله) و ملت بزرگ ایران تبریک می‌گویم.
سید محمود علوی 
انتهای پیام/
