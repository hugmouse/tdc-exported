
# Κτηματολόγιο: Άτυπη παράταση έως τον Ιούνιο 2020 χωρίς πρόστιμα

Published at: **2019-11-07T15:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425354/kthmatologio-atyph-paratash-ews-ton-ioynio-2020-xwris-prostima)


        Oι πολίτες μπορούν να συνεχίσουν να δηλώνουν τις ιδιοκτησίες τους στο Κτηματολόγιο δίχως να επικρέμαται ο πέλεκυς των προστίμων για όσους έχουν καθυστερήσει.
      
Σύμφωνα με τα όσα ανέφερε χθες ο υπουργός Περιβάλλοντος και Ενέργειας κ. Κωστής Χατζηδάκης, τα πρόστιμα θα ενεργοποιηθούν στο πρώτο εξάμηνο του 2020.
Σύμφωνα με τον κ. Χατζηδάκη, το ύψος των προστίμων θα συνδέεται τόσο με την αξία της ακίνητης ιδιοκτησίας (θα υπολογίζεται βάσει της αντικειμενικής αξίας) και θα είναι αναλογικό με τον χρόνο καθυστέρησης.
«Θα ήμασταν ηθικά αφερέγγυοι απέναντι στους συνεπείς πολίτες που έσπευσαν να δηλώσουν εγκαίρως την ιδιοκτησία τους αν σήμερα σας ανακοίνωνα πως όποιος δεν έχει υποβάλλει την αίτησή του δεν θα έχει καμία απολύτως συνέπεια, διότι είμαστε η χώρα του …δε βαριέσαι», ανέφερε ο κ. Χατζηδάκης, ο οποίος επεσήμανε ότι θα πρέπει να είναι δίκαιοι και σε εκείνους που καθυστέρησαν εβδομάδες ή μήνες σε σχέση με εκείνους που θα καθυστερήσουν χρόνια να δηλώσουν την ιδιοκτησία τους.
Έτσι, όπως υπογράμμισε ο υπουργός, όποιος καθυστερήσει και έχει μεγαλύτερη περιουσία θα πληρώσει περισσότερο από αυτόν που έχει μικρότερη, όπως και εκείνος που θα καθυστερήσει 3 χρόνια θα πληρώσει περισσότερα από αυτόν που καθυστέρησε 3 μήνες.
Τα πρόστιμα θα ενεργοποιηθούν ως υποχρέωση που απορρέει από την εφαρμογή του νόμου 2308/1995 που προβλέπει την επιβολή προστίμων, αν και, όπως είπε ο κ. Χατζηδάκης, «δεν θα προβούμε ακαριαία στην εφαρμογή του νόμου και στην έκδοση της Κοινής Υπουργικής Απόφασης, θέλοντας με αυτόν τον τρόπο να δώσουμε για κάποιο διάστημα τη δυνατότητα στους πολίτες να σπεύσουν να δηλώσουν την ακίνητη ιδιοκτησία τους».

        950.000 δηλώσεις τον Οκτώβριο
      
Ο Σεπτέμβριος και ο Οκτώβριος υπήρξαν οι καλύτεροι μήνες του 2019 για το Ελληνικό Κτηματολόγιο καθώς η συλλογή έφτασε τις 700.000 και 950.000 δηλώσεις ιδιοκτησίας αντίστοιχα. «Το ποσοστό συλλογής ξεπέρασε έχει ξεπεράσει τον Οκτώβριο το 65% των κατ’ εκτίμηση δικαιωμάτων στις περιοχές που έληξαν οι προθεσμίες 31 Οκτωβρίου, ξεπερνώντας και εδώ τον συμβατικό στόχο του 55%. Και φυσικά οι πολίτες συνεχίζουν να υποβάλουν δηλώσεις», σημείωσε ο κ. Χατζηδάκης.
Στο ποσοστό συλλογής δηλώσεων, συμπεριλαμβάνονται και οι δηλώσεις «εμπρόθεσμης υποβολής», οι δηλώσεις δηλαδή που πήραν αριθμό πρωτοκόλλου και για τις οποίες οι πολίτες θα προσκομίσουν τα απαιτούμενα δικαιολογητικά σε μεταγενέστερο χρόνο.
Η συγκεκριμένη διαδικασία, όπως υποστηρίζει η πολιτική ηγεσία του ΥΠΕΝ, διευκολύνει όσους σπεύδουν να δηλώσουν την ακίνητη ιδιοκτησία τους λίγες μόνο μέρες πριν από τη λήξη της προθεσμίας. Με την «εμπρόθεσμη προσέλευση» ο πολίτης αποφεύγει την ταλαιπωρία της αυξημένης κίνησης των τελευταίων ημερών και επιστρέφει μετά από κάποιες ημέρες, ή και μήνες, στα κτηματολογικά γραφεία για να ολοκληρώσει τη διαδικασία.
Συνολικά, έως σήμερα, από τα εκτιμώμενα 39,1 εκατομμύρια ιδιοκτησιακά δικαιώματα:
– Έχει ολοκληρωθεί η κτηματογράφηση για τα 13 εκατομμύρια δικαιώματα (33%). Αφορά κυρίως σε αστικές περιοχές, στις οποίες λειτουργεί κανονικά Κτηματολόγιο.
– Βρίσκονται σε προχωρημένη επεξεργασία τα 7,5 εκατομμύρια δικαιώματα (19%). Αφορούν περιοχές υπό κτηματογράφηση, όπου έχει ολοκληρωθεί η πρώτη φάση της συλλογής δηλώσεων και οι δηλώσεις βρίσκονται υπό επεξεργασία.
– Είναι σε εξέλιξη η συλλογή δηλώσεων για 15 εκατομμύρια δικαιώματα (39%). Πρόκειται για τις 34 συμβάσεις που τρέχουν σήμερα κατά την τέταρτη γενιά κτηματογράφησης (ΚΤΙΜΑ 16).
– Εκκρεμούν 2,7 εκατομμύρια δικαιώματα (7%). Αφορούν μελέτες που δεν έχουν ακόμη ανατεθεί λόγω δικαστικών εμπλοκών.
-800.000 δικαιώματα (2%) αφορούν την μετάβαση από το παλαιού τύπου Κτηματολόγιο (από τον καιρό της Ιταλοκρατίας) σε Ρόδο, Κω και Λέρο, στο νέο Κτηματολόγιο.

        Πού λήγουν οι προθεσμίες για συλλογή δηλώσεων
      
Τέλη Νοέμβριο λήγουν οι προθεσμίες σε δέκα περιφερειακές ενότητες και συγκεκριμένα στις:
– Καστοριάς/Φλώρινας
– Στο υπόλοιπο Μαγνησίας και Σποράδων
– Ευβοίας
– Αχαΐας
– Μεσσηνίας
– Λακωνίας
– Αργολίδας/Κορινθίας
– Δυτικής Αττικής/ Νησιών Αττικής
– Σάμου/Χίου/Ικαρίας
– Αιγίου
Τον Δεκέμβριο λήγουν οι προθεσμίες στα νησιά Ζάκυνθος, Κεφαλονιά και Ιθάκη.
Σύμφωνα με τον κ. Χατζηδάκη, κανένας πολίτης δεν πρόκειται να χάσει την περιουσία του επειδή καθυστέρησε να δηλώσει το ακίνητο του στο Κτηματολόγιο. Εκείνο όμως που θα συμβεί είναι πως δεν θα μπορεί να το αξιοποιήσει καθώς θα ταλαιπωρείται κάθε φορά που θα θέλει να μεταβιβάσει ή να αλλάξει το ιδιοκτησιακό καθεστώς του ακινήτου του.
«Με την δήλωση της ιδιοκτησίας στο Κτηματολόγιο οι πολίτες θωρακίζουν και αναβαθμίζουν την περιουσία τους, προστατεύοντας στην πραγματικότητα τους εαυτούς τους. Την καθιστούν εύκολα εκμεταλλεύσιμη και απαλλαγμένη από περιττή γραφειοκρατία και αυξημένο κόστος στο μέλλον», επεσήμανε ο υπουργός.

        Επίκεινται αλλαγές
      
Σε άμεσες παρεμβάσεις για την καλύτερη λειτουργία του Κτηματολογίου θα προχωρήσει το υπουργείο. Καταρχάς δρομολογείται η επιστροφή των 41 δικηγόρων που είχαν απομακρυνθεί εξαιτίας της αλλαγής του νομικού καθεστώτος του Κτηματολογίου ενώ θα γίνουν και προσλήψεις όσων υπαλλήλων κριθεί ότι είναι απαραίτητοι, μέσω ΑΣΕΠ, για τη στελέχωση των κατά τόπους κτηματολογικών γραφείων.
Επίσης, όπως τόνισε ο υφυπουργός κ. Δημήτρης Οικονόμου, από τις αρχές του 2020 θα εφαρμοστούν νέες σύγχρονες ψηφιακές υπηρεσίες που θα διευκολύνουν τον πολίτη στις υποθέσεις του με το Κτηματολόγιο και θα κάνουν εφικτό το Ηλεκτρονικό Κτηματολόγιο. Ενδεικτικά, οι νέες ψηφιακές υπηρεσίες που εισάγονται είναι:
Πρώτον, η παραγγελία, πληρωμή και χορήγηση πιστοποιητικών από τα Κτηματολογικά Γραφεία του Φορέα θα γίνεται πλέον ηλεκτρονικά. Σήμερα τα παραπάνω γίνονται μόνο στα κατά τόπους Γραφεία και ο πολίτης πρέπει να πάει και να στηθεί στην ουρά. Ο χρόνος υλοποίησης της υπηρεσίας προβλέπεται για το πρώτο δίμηνο του 2020.
Δεύτερον, η υποβολή συμβολαίων στα Γραφεία του Φορέα από τον συμβολαιογράφο, θα γίνεται πλέον ηλεκτρονικά και χωρίς εμπλοκή του πολίτη. Ο χρόνος υλοποίησης προσδιορίζεται για το πρώτο τετράμηνο του 2020.
Τρίτον, η ηλεκτρονική υποβολή λοιπών πράξεων (δικαστικών αποφάσεων, κα) στα Γραφεία του Φορέα από τον δικηγόρο ή δικαστικό επιμελητή, χωρίς εμπλοκή του πολίτη. Σήμερα η εν λόγω διαδικασία γίνεται μόνο στα Γραφεία και με αυτοπρόσωπη παρουσία του πολίτη, κάτι που πλέον δεν θα χρειάζεται. Ο χρόνος υλοποίησης προσδιορίζεται για το πρώτο τετράμηνο 2020.
Τέταρτον, η ηλεκτρονική- εξ αποστάσεως έρευνα στα κτηματολογικά στοιχεία για όλες τις περιοχές που έχει ολοκληρωθεί η κτηματογράφηση. Σήμερα αυτό συμβαίνει μόνο στα Κτηματολογικά Γραφεία και με φυσική παρουσία. Ως χρόνος υλοποίησης ορίζεται το πρώτο εξάμηνο του επόμενου έτους.
Πέμπτον, ο προδικαστικός έλεγχος που θα γίνεται πλέον ηλεκτρονικά, καθώς θα δίνει πλέον τη δυνατότητα απευθείας σύνδεσης της εργασίας του μηχανικού με τη λειτουργούσα βάση του Κτηματολογίου. Με αυτόν τον τρόπο εξασφαλίζεται άμεση πληροφόρηση, κάτι που στο παρελθόν ήθελε μήνες, καθυστερώντας την υλοποίηση δικαστικών αποφάσεων σε περιπτώσεις αγωγών που αφορούσαν χωρικές μεταβολές. Αποτελεί ουσιαστικά ένα σημαντικό βήμα στον δρόμο προς την υλοποίηση του ενιαίου ψηφιακού χάρτη.
Σημαντική νομοθετική παρέμβαση αφορά στην παράταση της μετεξέλιξης των 292 υποθηκοφυλακείων σε 17 κεντρικά κτηματολογικά γραφεία και 75 υποκαταστήματα η οποία προβλέπεται ήδη από σχετικό νόμο που ψηφίστηκε το 2018 και προβλέπει ολοκλήρωση του μετασχηματισμού έως τον Ιανουάριο του 2020. «Ο στόχος όμως αυτός υπήρξε εξ αρχής μαξιμαλιστικός και πρακτικά ανέφικτος.
Όχι μόνο λόγω των ασφυκτικών χρονικών πλαισίων που προέβλεπε αλλά και λόγω αρχικών κακών σχεδιασμών καθώς και των τεράστιων καθυστερήσεων που προέκυψαν από την αλλαγή του νομικού καθεστώτος του Ελληνικού Κτηματολογίου. Για να μπορέσει η μετεξέλιξη των υποθηκοφυλακίων να ολοκληρωθεί με απόλυτη επιτυχία θα προχωρήσουμε σε παράταση της προθεσμίας ολοκλήρωσης μέχρι το 2022. Δίνουμε δυο χρόνια ως προθεσμία ολοκλήρωσης, όπως έδινε και ο νόμος αρχικά», σημείωσε ο κ. Οικονόμου.
Πηγή: tovima.gr
