
# เซบูแอร์สั่งซื้อเครื่องบินแอร์บัสอีก16ลำ

Published at: **2019-11-04T13:41:00+00:00**

Author: ****

Original: [เดลินิวส์](https://www.dailynews.co.th/foreign/739999)


        เซบู แอร์ สายการบินราคาประหวัดขนาดใหญ่สุดของฟิลิปปินส์ สั่งซื้อเครื่องบินโดยสารรุ่นใหม่ จากบริษัทแอร์บัสของยุโรป รวม 16 ลำ มูลค่า 4,800 ล้านดอลลาร์สหรัฐ (144,200 ล้านบาท) จากการเปิดเผยของบริษัทเมื่อวันจันทร์ โดยมีเป้าหมายขยายจำนวนลูกค้า ด้วยเครื่องบินขนาดใหญ่และประหยัดน้ำมันมากกว่า
      
สำนักข่าวรอยเตอร์รายงานจากกรุงมะนิลา ประเทศฟิลิปปินส์ เมื่อวันที่ 4 พ.ย. ว่า สายการบินเซบู แอร์ หรือที่เรียกกันทั่วไปว่า เซบู แปซิฟิก คาดหวังว่า เครื่องบินโดยสารระยะไกล แอร์บัส เอ330 นีโอ จะเป็นหัวใจสำคัญ สำหรับแผนลดค่าใช้จ่ายต่อที่นั่ง บริษัทจะใช้เครื่องบินชุดใหม่ ให้บริการผู้โดยสารทั้งสายภายในประเทศ ในภูมิภาคเอเชีย รวมทั้งเที่ยวบินไกลสู่ออสเตรเลีย และตะวันออกกลาง ที่ซึ่งชาวฟิลิปปินส์หลายล้านคนทำงานอยู่ที่นั่นนายแลนซ์ โกคองเว่ย ประธานบริษัทและประธานคณะเจ้าหน้าที่บริการ เซบู แอร์ กล่าวในแถลงการณ์ ว่า เอ330 นีโอ จะเป็นส่วนสำคัญในโครงการปรับปรุงฝูงบินของบริษัทให้ทันสมัย ตามข้อตกลง การส่งมอบเครื่องบินจะมีขึ้นระหว่างปี พ.ศ. 2564 - 2567 เมื่อการส่งมอบเสร็จสิ้น เครื่องบินรุ่นนี้จะใช้ทดแทนรุ่น เอ330 ซีอีโอ ที่ให้บริการลูกค้าอยู่ในปัจจุบันปัจจุบัน เซบู แอร์ มีเครื่องบินโดยสารในสังกัดรวม 74 ลำ ส่วนใหญ่เป็นเครื่องบินของแอร์บัส และเพิ่งได้รับมอบเครื่องบินใหม่ 8 ลำในปีนี้ ส่วนใหญ่เป็นเครื่องบินของแอร์บัสเช่นกัน เซบู แอร์ มีเส้นทางบินภายในฟิลิปปินส์ 37 เส้นทาง และระหว่างประเทศ 26 เส้นทาง.ภาพ - AFP 
