
# দিল্লির বায়ুদূষণ ॥ গাড়ি নিয়ন্ত্রণে ‘জোড়া-বিজোড়’ পদ্ধতি চালু

Published at: **2019-11-04T15:16:00+00:00**

Author: ****

Original: [Daily Janakantha](http://www.dailyjanakantha.com/details/article/458626/%E0%A6%A6%E0%A6%BF%E0%A6%B2%E0%A7%8D%E0%A6%B2%E0%A6%BF%E0%A6%B0-%E0%A6%AC%E0%A6%BE%E0%A7%9F%E0%A7%81%E0%A6%A6%E0%A7%82%E0%A6%B7%E0%A6%A3-%E0%A6%97%E0%A6%BE%E0%A7%9C%E0%A6%BF-%E0%A6%A8%E0%A6%BF%E0%A7%9F%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3%E0%A7%87-%E2%80%98%E0%A6%9C%E0%A7%8B%E0%A7%9C%E0%A6%BE-%E0%A6%AC%E0%A6%BF%E0%A6%9C%E0%A7%8B%E0%A7%9C%E2%80%99-%E0%A6%AA%E0%A6%A6%E0%A7%8D%E0%A6%A7%E0%A6%A4%E0%A6%BF)

অনলাইন ডেস্ক ॥ বায়ুদূষণের অতি বিপজ্জনক মাত্রা মোকাবেলায় রাস্তায় চলাচলরত গাড়ি নিয়ন্ত্রণের পদ্ধতি গ্রহণ করেছে ভারতের রাজধানী দিল্লির কর্তৃপক্ষ।
এই পদ্ধতি অনুযায়ী সোমবার, ৪ নবেম্বর থেকে ১৫ নবেম্বর পর্যন্ত দিল্লির সড়কগুলোতে একদিন শুধু জোর নম্বরের গাড়ি চলবে এবং অন্যদিন শুধু বিজোড় নম্বরের গাড়ি চলবে।
রবিবার স্থানীয় সময় সকাল ৮টা থেকেই এ নিয়ম চালু হয়েছে বলে আনন্দবাজার পত্রিকা জানিয়েছে।
নিয়মের লঙ্ঘন ঠেকাতে দিল্লির বিভিন্ন অংশে ২০০ জন ট্র্যাফিক পুলিশ মোতায়েন করা হয়েছে। সচেতনতা তৈরিতে কাজ করতে প্রায় পাঁচ হাজার সিভিল ডিফেন্স স্বেচ্ছাসেবককে প্রশিক্ষণ দেওয়া হয়েছে।
যে সব গাড়ির নম্বরের শেষ সংখ্যাটি বিজোড়া সেগুলোকে ৪, ৬, ৮, ১২ ও ১৪ তারিখে রাস্তায় নামতে নিষেধ করা হয়েছে। অপরদিকে যে সব গাড়ির শেষ সংখ্যাটি জোড় সেগুলোকে ৫, ৭, ৯, ১১, ১৩ ও ১৫ তারিখে রাস্তায় নামতে নিষেধ করা হয়েছে।
এই সময়ের মধ্যে শুধু ১০ নবেম্বর, রবিবার সব নম্বরের গাড়ি রাস্তায় নামতে পারবে বলে জানিয়েছে দিল্লি রাজ্য সরকার।
এ পদ্ধতি চালু করায় কয়েক লাখ গাড়ি রাস্তায় নামবে না বলে জানিয়েছেন দিল্লির মুখ্যমন্ত্রী অরবিন্দ কেজরিওয়াল।
এ নিয়ম চলাকালে প্রতিদিনের যাত্রী চাপ সামাল দিতে অতিরিক্ত ৬১টি ট্রেন পরিচালনা করবে দিল্লি মেট্রোরেল কর্তৃপক্ষ। রাজ্য সরকার রাস্তায় অতিরিক্ত ৫০০ বাস নামিয়েছে।
এর আগে ২০১৬ ও ২০১৭ সালে দিল্লির বায়ুদূষণ মোকাবেলায় এই পদ্ধতি চালু করা হয়েছিল। তবে তাতে কতটা কাজ হয়েছিল তা পরিষ্কার নয় বলে মন্তব্য বিবিসির।
নিয়ম ভঙ্গকারীকে চার হাজার রুপি জরিমানা করা হবে। শুধু জরুরি যানবাহন, ট্যাক্সি ও দুই চাকার যান এ নিয়মের বাইরে থাকবে। একা গাড়ি চালানো নারীরাও ছাড় পাবেন।
দিল্লির বাতাসে পিএম২.৫ বলে পরিচিত বিপজ্জনক কণার পরিমাণ সুপারিশকৃত মাত্রার চেয়ে অনেক বেশি আছে। অতিরিক্ত বায়ুদূষণের কারণে দিল্লির লাখ লাখ বাসিন্দা স্বাস্থ্য ঝুঁকিতে রয়েছেন।
স্বাস্থ্য কর্মকর্তারা দিল্লির বাসিন্দাদের ঘরের ভিতরে থাকার ও সব ধরনের শারীরিক পরিশ্রম থেকে বিরত থাকার পরামর্শ দিয়েছে। স্কুলগুলো মঙ্গলবার পর্যন্ত বন্ধ রাখা হয়েছে, যা শুক্রবার পর্যন্ত বাড়ানো হতে পারে বলে ধারণা করা হচ্ছে।
