
# บิ๊กตู่ขออินเดีย ลดภาษียาง-น้ำมันปาล์ม-มันสำปะหลัง

Published at: **2019-11-03T07:56:00+00:00**

Author: ****

Original: [เดลินิวส์](https://www.dailynews.co.th/politics/739798)


        “ไทย-อินเดีย” หารือทวิภาคี ย้ำสัมพันธ์อาเซียนอินเดียพัฒนามากขึ้น “บิ๊กตู่” ขอลดภาษีนำเข้ายางพารา-น้ำมันปาล์ม-มันสำปะหลัง
      
เมื่อวันที่ 3 พ.ย. ที่อาคารอิมแพค ฟอรั่ม เมืองทองธานี พล.อ.ประยุทธ์ จันทร์โอชา นายกรัฐมนตรีและรมว.กลาโหม  หารือแบบทวิภาคีกับนายนเรนทร โมที นายกรัฐมนตรีสาธารณรัฐอินเดีย ระหว่างการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง โดยนางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยภายหลังการหารือว่า นายกรัฐมนตรีกล่าวขอบคุณนายกรัฐมนตรีอินเดียที่ตอบรับเชิญเข้าร่วมการประชุมครั้งนี้ และมุ่งหวังว่าจะมีโอกาสต้อนรับนายกรัฐมนตรีสาธารณรัฐอินเดียในโอกาสเยือนไทยอย่างเป็นทางการในปี 2563 พร้อมทั้งชื่นชมความสัมพันธ์ไทยอินเดีย และความสัมพันธ์อาเซียนอินเดียที่มีการพัฒนามากขึ้น ขณะที่นายกรัฐมนตรีอินเดียชื่นชมความสำเร็จการเป็นประธานอาเซียนของไทยในปีนี้ โดยยืนยันว่าอินเดียให้ความสำคัญกับอาเซียนและภูมิภาค ในโอกาสนี้อินเดียขอให้ไทยเป็นสื่อกลางช่วยให้อินเดียได้ยกระดับการฝึกร่วมทางทหาร Cobra Gold จากการเข้าร่วมการฝึกแบบจำกัดกิจกรรมเป็นสมาชิก Full Participant และนายกรัฐมนตรีอินเดียได้เชิญนายกรัฐมนตรีเข้าร่วมงาน Expo ด้านการป้องกันประเทศ (DEFEXPO 2020) ที่ประเทศอินเดีย ในเดือนก.พ. 2563 นางนฤมล กล่าวต่อว่า ทั้งสองฝ่ายเห็นพ้องให้ขับเคลื่อนและส่งเสริมความร่วมมือระหว่างกันในทุกด้าน โดยทั้งสองฝ่ายควรใช้ประโยชน์จากโอกาส และลู่ทางที่ยังมีอยู่อีกมาก ทั้งนี้เห็นว่าการจัดการประชุม JC ไทย-อินเดีย ครั้งที่ 8 จะเป็นโอกาสในการรักษาความร่วมมือโดยเฉพาะอย่างยิ่งด้านการค้า โดยนายกรัฐมนตรีขอให้อินเดียพิจารณาลดภาษีนำเข้าสินค้ายางพารา น้ำมันปาล์ม และมันสำปะหลัง ซึ่งตลาดอินเดียมีความต้องการสูง ทั้งนี้นายกรัฐมนตรีชื่นชมความร่วมมือด้านความเชื่อมโยงระหว่างกัน ทั้งด้าน ทางบก ทางทะเล และทางอากาศ.  
