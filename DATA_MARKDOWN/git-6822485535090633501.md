
# رژیم غذایی گیاه‌خواری؛ خوب یا بد؟!

Published at: **2019-11-05T15:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980814126.html)

یک متخصص تغذیه و رژیم درمانی گفت: رژیم غذایی گیاه‌خواری انواع مختلفی دارد که هر کدام از این نوع‌ها فواید و ضرر‌های خاص خود را دارد.
نرگس جوزدانی متخصص تغذیه و رژیم درمانی در گفت‌وگو با باشگاه خبرنگاران جوان، درباره رژیم غذایی وِگن اظهار کرد: افرادی که این رژیم غذایی را دارند از هیچ یک از محصولات حیوانی مانند گوشت، مرغ، ماهی، تخم مرغ، لبنیات، عسل، چرم و ابریشم استفاده نمی‌کنند به عبارتی وِگن به معنای گیاه خواری مطلق است.
او بیان کرد: وِگن‌ها از میوه‌ها و سبزی‌ها به مقدار زیاد و مواد غذایی دیگری همچون غلات کامل، حبوبات و مقدار کمی از انواع مغز‌ها استفاده می‌کنند. افرادی که این رژیم غذایی را دارند به کمبود ویتامین‌هایی مانند B ۱۲، D و املاحی مانند کلسیم، ید، پروتئین و روی دچار می‌شوند، بنابراین آنها مجبور هستند کمبود این ویتامین‌ها و املاح را از طریق مصرف مکمل‌ها جبران کنند.به طور کلی رژیم غذایی وگن، رژیم خوبی نیست، زیرا در این رژیم ما به مصرف مصرف مکمل‌ها احتیاج داریم.
فواید رژیم غذایی وِگنجوزدانی درباره فواید رژیم غذایی وگن افزود: افرادی که رژیم غذایی وگن دارند به علت افزایش دریافت میوه‌ها و سبزی‌ها که سرشار از ویتامین C هستند، میزان انرژی آنها افزایش همچنین در این اشخاص احتمال ابتلا به دیابت و کلسترول خون کاهش پیدا می‌کند. وِگن‌ها دیرتر پیر می‌شوند، خلق‌وخوی بهتر، استرس کمتر، آرامش بیشتر و خواب راحت‌تری دارند. رژیم غذایی وگن، سمومی را که وارد بدن می‌شود، از بین می‌برد همچنین این رژیم احتمال ابتلا به برخی از انواع سرطان‌ها را کاهش می‌دهد.
این متخصص تغذیه و رژیم درمانی تاکید کرد: امروزه برخی افراد ناآگاه به مبتلایان به سرطان پیشنهاد می‌کنند که رژیم گیاه‌خواری بگیرند تا سرطان آنها بهبود پیدا کند در صورتی که رژیم‌های گیاه‌خواری به ویژه نوع وگن به علت کمبود دریافت پروتئین ممکن است سرطان را در مبتلایان به این عارضه تشدید کند.
او تصریح کرد: یک نوع رژیم گیاه‌خواری دیگر به نام لاکتو-اوو-وِجترین وجود دارد که افرادی که این نوع رژیم را رعایت می‌کنند، تخم مرغ و شیر را مصرف می‌کنند.
جوزدانی یادآوری کرد: وِگن‌ها محصولات سویا مانند توفو و تمپه را در رژیم غذایی خود مصرف می‌کنند به عبارتی توفو و تمپه جایگزین گوشت در این رژیم می‌شود. همچنین افرادی که رژیم غذایی وگن را دارند اغلب از شیر سویا و شیر بادام استفاده می‌کنند.
