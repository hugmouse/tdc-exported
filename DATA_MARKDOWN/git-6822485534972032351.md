
# رئیس قوه قضائیه: ممکن است در جایی یک اتفاقی بیفتد؛ ولی قبل از هرکس خود نظام و مسئولین مدعی برخورد با تخلف هستند

Published at: **2019-11-03T14:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980812119.html)

حجت‌الاسلام رئیسی گفت: تخلفات مربوط به رعایت حقوق افراد در ایران یک استثناء است. ممکن است در جایی و گوشه‌ای یک اتفاقی بیفتد؛ ولی قبل از هرکس خود نظام و مسئولین مدعی برخورد با تخلف هستند و تخلفات اینگونه به هیچ عنوان نه به قانون، نه قانونگذار و نه سیاست‌های نظام ارتباطی ندارد و ممکن است حاصل عملکرد فردی در گوشه‌ای باشد.
به گزارش میزان، حجت‌الاسلام ابراهیم رئیسی رییس قوه قضاییه در نشست شورای عالی حقوق بشر ضمن قدردانی از اعضای حاضر در جلسه اظهار کرد: انشاءالله فصلی یکبار همین جلسه را خواهیم داشت.
وی افزود: موضوع حقوق بشر موضوع بسیار مهمی است و باید به این موضوع فرصت محور نگاه کنیم، همانطور که مبانی در رابطه با حقوق بشر مبانی بسیار مهمی است.
رئیسی تصریح کرد: مبانی اسلامی در رابطه با حقوق بشر بهترین دفاع از حقوق انسان و ارزش‌های اسلامی و کرامت انسانی را دارد و در نظام جمهوری اسلامی چه در قوانین موضوعه و چه در قانون اساسی و سیاست‌های کلی نظام و چه در موضع گیری‌های امام راحل (ره) و مقام معظم رهبری و چه در عملکردمان و در عملکرد نظام اسلامی در سطح جهان امروز، حقوق بشر برای ما یک فرصت است تا هم عملکرد‌های دفاع از حقوق انسانی را توسط نظام جمهوری اسلامی برای عالم بیان کنیم و هم اینکه معلوم شود ما امروز در جایگاه مدعی هستیم نه متهم.
رئیسی گفت: جمهوری اسلامی در جایگاه مدعی حقوق انسان است و متاسفانه آن‌هایی که امروز داعیه دار حقوق بشر و حقوق انسان هستند در جایگاه متهم قرار دارند.
رئیس قوه قضاییه با بیان اینکه در این روز‌ها روز مبارزه با استکبار جهانی را در پیش داریم، تصریح کرد: این موضوع یادآور شهادت دانش آموزان عزیز و رشادت دانشجویان عزیزمان است و هم روزی که امام بزرگوار تبعید شدند که همه این‌ها با پیگیری و اراده استکبار جهانی صورت گرفت و معلوم شد که جایی که باید محل سفارتخانه و کار دیپلماسی باشد تبدیل به جاسوسخانه و محل کارگزاری برای استکبار جهانی و پیگیری برای اهداف استکباری شده است.
وی ادامه داد: امروز اگر یک بازنگاهی هم در کارنامه مدعیان حقوق بشر در دنیا و هم به عملکرد جمهوری اسلامی داشته باشیم، می‌شود کیفرخواست بلندی علیه مدعیان حقوق بشر و به ویژه آمریکایی‌ها تنظیم گردد. یک کیفرخواست بلند که حقوقدانان عالم تایید کنند که چه جنایات، نژادپرستی‌ها و کار‌هایی علیه انسان و حقوق انسان در آمریکا و کشور‌های اروپایی انجام می‌شود. این کیفرخواست باید در یک دادگاه عادلانه بین المللی مورد رسیدگی قرار گیرد و بعد معلوم شود ناقضان حقوق بشر در عالم چه کسانی هستند و چه کسانی نقض حقوق انسان را کرده‌اند.
رییسی گفت: هدف قرار دادن هواپیمای مسافربری ایران از جلوه‌های بارز و روشن نقض حقوق بشر است و امروز بسیاری از جنایت‌هایی که بدست آن‌ها در یمن و فلسطین و در جای جای دنیا صورت می‌گیرد، قابل پیگیری است.
وی افزود: آمریکایی‌ها رسماً دارند می‌گویند داعش را ما ساختیم و این دیگر تخیلی نیست. یک خبر اعلام شده و یک واقعیت بیرونی است و آمریکایی‌ها رسماً اعلام می‌کنند که داعش را ما ساختیم. جنایات هولناکی را که در منطقه بدست داعش انجام شد، چه کسی باید پاسخ دهد؟ این‌ها باید محاکمه شوند؟
رئیس قوه قضاییه ادامه داد: کسانی که داعش را تشکیل دادند و از آن حمایت کردند، امروز رسماً می‌گویند که فرمانده داعش کشته شد و نمی‌گذارند کسی بفهمد که اصلا سرنوشت قضیه چه شد و به کجا رسید و بعد خودشان می‌گویند که ما می‌دانیم که چه کسانی جانشین او شده‌اند.
رئیسی تصریح کرد: کسی که هم کشتن را خبر می‌دهد و هم می‌گوید که جانشینانش را خبر داریم، دقیقا چه کسانی هستند، خودشان هم تشکیل دهنده مجموعه آن هستند و هم سازماندهی و ساماندهی قضیه تروریسم را در عالم دنبال می‌کنند.
وی با تاکید بر اینکه جریان تروریسم دولتی رسمی در عالم به دست آمریکایی‌هاست، بیان کرد: ما واقعا معتقدیم حقوقدانان در عالم داعیه دفاع از حقوق انسان را دارند؛ بنابراین بر این اعتقادیم که حقوقدانان جهان و آنانی که داعیه حقوق انسان را حقیقتا دارند، باید محاکمه ناقضان حقوق بشر را در عالم بخواهند؛ محاکمه کسانی که داعش را تشکیل دادند؛ از او حمایت کردند؛ او را مسلح کردند و اجازه دادند جنایات هولناکی به دست داعش در منطقه ما انجام شود.
رییسی خاطرنشان کرد: این‌ها نکات بسیار قابل توجهی است و ما هرگز موضوع حقوق بشر را برای خودمان تهدید نمی‌دانیم؛ بلکه آن را فرصتی برای بیان عملکردها، بیان مبانی و هم برای ادعا علیه آنانی که امروز داعیه دار حقوق بشر هستند، می‌دانیم.
وی افزود: بحمدالله در نظام اسلامی دفاع از حقوق بشر در ذات انقلاب اسلامی و در متن قانون اساسی است و داعیه همه مسئولین در نظام جمهوری اسلامی است. اگر در جایی تخلف ببینند که انجام شده قبل از هرکس، بیش از هرکس و پیش از هرکس خود مسئولین دنبال آن هستند که با تخلفات برخورد کنند.
رییس قوه قضاییه تاکید کرد: تخلفات مربوط به رعایت حقوق افراد در ایران یک استثناء است. ممکن است در جایی و گوشه‌ای یک اتفاقی بیفتد؛ ولی قبل از هرکس خود نظام و مسئولین مدعی برخورد با تخلف هستند و تخلفات اینگونه به هیچ عنوان نه به قانون، نه قانونگذار و نه سیاست‌های نظام ارتباطی ندارد و ممکن است حاصل عملکرد فردی در گوشه‌ای باشد.
وی گفت: امیدوارم علاوه بر همکاری و هماهنگی بین دستگاه‌های مختلف در زمینه حقوق بشر که در ستاد انجام می‌شود و هر بخشی نیز در مجموعه نظام در میدان دفاع از حقوق انسان وظایف خود را انجام می‌دهد، به ویژه وزارت امور خارجه و دستگاه‌های مختلفِ مسئول، انشاءالله ستاد حقوق بشر هم بتواند با همکاری و هماهنگی بین بخش‌ها کار را دنبال کند؛ به نحوی که ما بیش از گذشته بتوانیم همکاری همه دلسوزان را در عالم با خود داشته باشیم و همراهی همه کسانی که دغدغه حقوق انسان و کرامت انسان را در عالم دارند، داشته باشیم.
رییسی در پایان عنوان کرد: باید این همکاری و همیاری بتواند چهره واقعی کسانی را که ناقضان حقوق بشر هستند، معلوم کند که آن‌ها دفاع از حقوق انسان ندارند؛ بلکه دفاع از منافع و جریان خود دارند.
