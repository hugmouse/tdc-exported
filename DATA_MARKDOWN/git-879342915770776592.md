
# Оманливі рекорди: чи допоможе армії найбільший бюджет 2020 року

Published at: **2019-11-07T16:23:28+00:00**

Author: **Денис Попович**

Original: [Слово і Діло](https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku)


        У вівторок, 5 листопада, Кабінет міністрів представив проєкт державного бюджету на 2020 рік, який пропонується винести на друге читання. У ньому передбачено істотне збільшення оборонного бюджету, зокрема коштів, які планується виділити на потреби ЗСУ. Якщо бюджет буде ухвалений у запропонованому вигляді, то наступного року армія отримає на 14 млрд грн більше, ніж у 2019 році. Багато це чи мало?
      
Згідно з проєктом бюджету на 2020 рік, який два дні тому представив Кабмін, на безпеку та оборону буде виділено 5,45% від прогнозованого ВВП або 245,8 млрд грн. З них 116,1 млрд отримає Міністерство оборони. Отже, загальні оборонні витрати держави в 2020 році зростуть приблизно на 33 млрд грн. Бюджет військового відомства також зросте на 14 млрд грн. Зазначимо, що у 2019 році він становив 102 млрд. грн.
«Пріоритетом бюджету стане розвиток і закупівля озброєння і військової техніки», – розповів міністр оборони Андрій Загороднюк. Він також зазначив, що державні гарантії на закупівлю озброєння і техніки складуть 9 млрд грн (проти 3 млрд грн у 2019 році). Все це дозволяє нової влади цілком обгрунтовано стверджувати, що військові витрати 2020 року стануть рекордними за всю історію незалежності України.
Починаючи з 2014 року військові бюджети неухильно зростають. Буквально кожен рік визнавався в цьому сенсі рекордним. Втім, запити військових ще ніколи не задовольнялися в повному обсязі – армія завжди отримувала на половину менше від бажаних сум. Зокрема, запит на 2020 рік, озвучений у серпні начальником управління соціальних виплат Департаменту фінансів Міноборони В'ячеславом Салаховим, становив 218,7 млрд грн. Отже, ситуація, при якій ЗСУ отримують вдвічі менше, ніж просять, актуальна для військових і у 2020 році.
Зростання військових витрат пояснюється збройним конфліктом на Донбасі, а також необхідністю слідувати за зростанням самого ВВП. Однак рекорд 2020 року – це багато чи мало?
Вважається, що баланс на утримання Збройних сил повинен мати настпуні показники: 30% бюджету – на бойову підготовку, 30% – на закупівлю озброєння і 40% – на грошове забезпечення. Вважається також, що $10 млрд повинні йти на утримання армії чисельністю до 100 тис. осіб. Оскільки чисельність ЗСУ складає 250 тисяч чоловік, а бюджет 2020 року не перевищує $5 млрд, абсолютно очевидно, що в нашій ситуації цього балансу не дотримуються. Тим більше, що за словами Салахова, на утримання персоналу повинно було йти 55% бюджету, а на розвиток озброєнь – 23%. Але це лише в тому разі, якщо держава задовольнила запит у 218 млрд. грн. А оскільки цього не сталося, то про якісний розвиток ЗСУ говорити, як і раніше, не доводиться.
Що ж нового може отримати армія в 2020 році на запропоновані кошти? Передусім йдеться про появу в розпорядженні ЗСУ нових ракетних систем. Це високоточний комплекс «Вільха-М», який відрізняється від ухваленої торік «Вільхи» збільшеною дальністю ураження коректувальної ракети: до 130 км проти 70. Крім того, не виключено, що наступного року в розпорядження ЗСУ почнуть надходити комплекси крилатих ракет «Нептун» у наземному варіанті базування. Вони призначені для захисту українського морського узбережжя. Обидві системи на сьогодні активно тестуються, а фінансування для завершення випробувань наступного року також буде виділено.
Іншими словами, побоювання, які лунали раніше, що нова влада скорочуватиме військові витрати на тлі свого бажання врегулювати конфлікт на Донбасі, не підтверджуються. Однак великого прориву в питаннях фінансування і модернізації Збройних сил, принаймні в перший рік правління Володимира Зеленського, очікувати, вочевидь, не доводиться.
Денис Попович, спеціально для «Слово і Діло».
