
# আজ জিতলেই সিরিজ বাংলাদেশের

Published at: **2019-11-07T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/459196/%E0%A6%86%E0%A6%9C-%E0%A6%9C%E0%A6%BF%E0%A6%A4%E0%A6%B2%E0%A7%87%E0%A6%87-%E0%A6%B8%E0%A6%BF%E0%A6%B0%E0%A6%BF%E0%A6%9C-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0)

মিথুন আশরাফ ॥ ভারতের মাটিতে ম্যাচ জেতার স্বাদ মিলেছে। ভারতের বিরুদ্ধে টি২০ জেতার আশাও পূরণ হয়েছে। প্রথম টি২০তে ৭ উইকেটে জিতেছে বাংলাদেশ। সিরিজে ১-০ ব্যবধানে এগিয়ে গেছে। এখন ভারতের মাটিতে ভারতের বিরুদ্ধে সিরিজ জেতার ইতিহাস কী গড়া হবে? আজ রাজকোটের স্বরাষ্ট্র ক্রিকেট এ্যাসোসিয়েশন স্টেডিয়ামে রাত সাড়ে সাতটায় শুরু হতে যাওয়া দ্বিতীয় টি২০তে জিতলেই বাংলাদেশের ইতিহাস গড়া হয়ে যাবে। রবিবার তৃতীয় ও শেষ টি২০ ম্যাচের আগেই এক ম্যাচ হাতে রেখেই সিরিজ নিজেদের করে নেবে বাংলাদেশ।
তবে রাজকোটে বুধবার সারাদিন আকাশ ছিল পরিষ্কার, ছিল কড়া রোদ। কিন্তু বিকেল নামতেই আকাশে জড়ো হতে শুরু করে কালো মেঘ। ক্রমশ তা খারাপ হতে থাকে। সন্ধ্যা থেকে সেটি ঝড়ে রূপ নেয়। ঘূর্ণিঝড় ‘মহা’র প্রভাবে আজ সন্ধ্যা সাড়ে সাতটায় ভারত-বাংলাদেশ সিরিজের দ্বিতীয় টি২০ আদৌ অনুষ্ঠিত হবে কি না সেই প্রশ্ন থাকছেই। প্রচ- বাতাসে ম্যাচের জন্য লাগানো গ্যালারির এক পাশের সামিয়ানা ভেঙ্গে পড়েছে বলে খবর পাওয়া গেছে। প্রেসবক্সের পাশের একটি কাঁচের দেয়ালও ভেঙ্গে গেছে। ঝড়ের সঙ্গে ছিল তুমুল বৃষ্টি। এবার ভারতের মাটিতে একই স্মৃতি ফিরিয়ে আনার অপেক্ষায় ক্রিকেটাররা। গোটা জাতি অধীর আগ্রহে। সবার প্রত্যাশা, আজই সিরিজ জয় হয়ে যাবে।
বাংলাদেশ টি২০ দলের অধিনায়ক মাহমুদুল্লাহ রিয়াদও একই আশা করছেন। সিরিজ জেতার জন্য মরিয়া হয়ে আছেন। বুধবার রাজকোটে অনুশীলনের পর তিনি সাংবাদিকদের বলেছেন, ‘আমরা হয়তো কিছুটা হলেও আঁচ করতে পারছি, তারা (ভারত) দৃঢ়ভাবে ঘুরে দাঁড়ানোর চেষ্টা করবে। আরও বেশি আগ্রাসী ক্রিকেট খেলার চেষ্টা করবে।’ সঙ্গে যোগ করেন, ‘ওরা মরিয়া হয়ে আছে, আমরাও কিন্তু মরিয়া হয়ে আছি। এটা কিন্তু অনেক বড় একটা সুযোগ আমাদের জন্য, আমাদের ক্রিকেটের জন্য। আমরা প্রথমবারের মতো ভারতে একটা দ্বিপাক্ষিক সিরিজ খেলতে এসেছি। যদি আমরা ভাল খেলে সিরিজটা জিততে পারি আমাদের জন্য অনেক বড় একটা অর্জন হবে। আমাদের প্রথম বল থেকেই দাপট দেখাতে হবে, তাহলে মোমেন্টাম আমাদের দিকে আসবে।’
মাহমুদুল্লাহ যেমন ম্যাচ জিতে সিরিজ জয়ের আনন্দে ভাসতে চান। ভারত টি২০ অধিনায়ক রোহিত শর্মাও যে করে হোক আজ জিততে চান। না জিতলেই যে সিরিজ আজই হাতছাড়া হয়ে যাবে। জিতলে সিরিজে আসবে ১-১ সমতা। তবে বাংলাদেশকে হারাতে ব্যাটিং-বোলিং-ফিল্ডিং সববিভাগেই ঘুরে দাঁড়ানোর বিকল্প খুঁজে পাচ্ছেন না রোহিত। দ্বিতীয় টি২০তে কৌশলে পরিবর্তন আনতেও প্রস্তুত। চাপ জয় করতে চান। তিনি বলেছেন, ‘ব্যাপারটা খুব সহজ, পুরো দলের ওপরই পারফর্ম করার চাপ আছে। কোন নির্দিষ্ট বিভাগের ওপর নয়। আমরা একটা দল হিসেবে হেরেছি। শুধু একটা বোলিং ইউনিট হিসেবে হারিনি। তাই পুরো দলের ওপরই দৃষ্টি থাকবে। দলগতভাবে আমাদের সবাইকে এগিয়ে আসতে হবে। ব্যাটসম্যানদের নিজেদের কাজটা ঠিকঠাক করতে হবে। বোলারদের নিজেদের মেলে ধরতে হবে এবং প্রয়োজনের সময়ে গুরুত্বপূর্ণ উইকেট নিতে হবে। এটাই পরিকল্পনা। আমরা কোন নির্দিষ্ট বিভাগের ওপর মনোযোগ দিচ্ছি না।’
ভারতকে এবার ভালই চাপে ফেলে দিয়েছে বাংলাদেশ। তবে এই চাপ সামাল দেয়ার ক্ষমতা ভারত ক্রিকেটারদের আছেও। তাইতো রোহিত খানিক হুমকির সুরেই যেন বললেন, ‘যদি পিচ ভাল থাকে, আগামীকাল (আজ) আপনারা টিম ইন্ডিয়ার ভিন্ন এ্যাপ্রোচ দেখবেন।’ বোঝাই যাচ্ছে, টিম ইন্ডিয়া কেমন ¯œায়ুচাপে ভুগছে। এই চাপ তাদের ওপর আরও বেড়ে যেতে পারে, যদি দ্বিতীয় টি২০ সাইক্লোন ‘মহা’র তা-বে না হয়। তখন তৃতীয় টি২০তে গিয়ে মহা চাপে পড়বে ভারত। তবে যে চাপ এরই মধ্যে ঘাড়ে যুক্ত হয়েছে, সেই সুবিধা নিয়ে ভারত ক্রিকেটারদের আরেকটু টালমাটাল করে দিতে পারলেই বাংলাদেশের হাতে জয় ধরা দিতে পারে।
ভারতের মাটিতে দ্বিপক্ষীয় সিরিজ খেলতে গিয়ে ২০১৩ সাল থেকে প্রতিপক্ষ দল ভারতের দাপট দেখেছে। এমন চাপে এর আগে কখনই পড়েনি ভারত। ২০১৩ সাল থেকে শুধু দক্ষিণ আফ্রিকা ও অস্ট্রেলিয়ার কাছেই একবার করে টি২০ ও ওয়ানডেতে হেরেছে ভারত। এছাড়া সব দলকেই সিরিজে হারিয়েছে। এবার তারা বাংলাদেশের কাছে উল্টো হারের মুখে পড়ে গেছে। দিল্লীতে প্রথমবার খেলতে নেমেই বাজিমাত করেছে বাংলাদেশ। এবার রাজকোটেও প্রথমবার খেলতে নেমে ভারতকে হারাতে পারবে টাইগাররা?
দিল্লীর বায়ু দূষণে অতিষ্ঠ হয়ে সৌম্য সরকার খেলার সময়ই বমি করার পরও ম্যাচ জেতানোতে (৩৯ রান) বিশেষ ভূমিকা রেখেছেন। লেগ স্পিনার আমিনুল ইসলাম বিপ্লব তো (২/২২) আবারও বল হাতে জ্বলে ওঠেন। ওপেনার নাঈম শেখ (২৬ রান) যেন তামিম ইকবালের অভাব অনুভূত হতে দেননি। মুশফিকুর রহিম (৬০*) ও মাহমুদুল্লাহ রিয়াদ (১৫*) মিলে ম্যাচ জিতিয়ে মাঠ ছাড়েন। রাজকোটেও যদি এভাবে জৌলুস ছড়ানো যায় তাহলে সিরিজ জেতার আশা বাংলাদেশের পূরণ হয়ে যেতে পারে। ভারতের মাটিতে ১৯৯০ সাল থেকে খেলে কখনই এর আগে জেতা যায়নি। অবশেষে এবার জয় মিলেছে। ভারতের বিরুদ্ধে টানা আট টি২০ হারের পর জয়ের স্বাদ পেয়েছে বাংলাদেশ। হারের গোলকধাঁধা থেকে বের হয়েছে। বারবার ভারতের কাছে গিয়ে শেষ মুহূর্তে হারের জ্বালা থেকেও মুক্ত হওয়া গেছে। দুঃখের স্মৃতিগুলো দূর হয়েছে। আজ কী তাহলে সুখস্মৃতি আরও মধুর হওয়ার দিন?
