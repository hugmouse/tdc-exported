
# سه سناریوی احتمالی پیش‌ روی بورس

Published at: **2019-11-02T00:30:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619333/%D8%B3%D9%87-%D8%B3%D9%86%D8%A7%D8%B1%DB%8C%D9%88%DB%8C-%D8%A7%D8%AD%D8%AA%D9%85%D8%A7%D9%84%DB%8C-%D9%BE%DB%8C%D8%B4%E2%80%8C-%D8%B1%D9%88%DB%8C-%D8%A8%D9%88%D8%B1%D8%B3)


        بورس اوراق بهادار تهران هفته گذشته شرایطی نیمه‌تعطیل داشت و در این تعطیلات دو روزه و با اتکا به حجم کم معاملات توانست بازگشت قیمتی را شاهد باشد.
      

        آفتاب‌‌نیوز :
      
در حالی که تا ابتدای هفته قبل شمار قابل‌ملاحظه‌ای از نمادها به‌ویژه شرکت‌های کوچک نزدیک به ۴۰درصد افت را تجربه کرده بودند، در ابتدای هفته گذشته و با اتکا به این افت شدید و همچنین عدم‌حضور معامله‌گران عمده و به‌ویژه توقف فروش سهامداران حقوقی، بازار شاهد بازگشت قیمت‌ها در سایه حجم پایین معاملات بود. به این ترتیب در هفته گذشته شاخص کل با رشد ۳/ ۱درصدی و شاخص کل هم‌وزن بازگشتی ۶/ ۴درصدی را به نمایش گذاشت. این رشد در روز چهارشنبه بیشتر از روزهای دیگر بود به‌طوری‌که در روز چهارشنبه شاخص کل ۲/ ۱درصد و شاخص هم‌وزن ۲/ ۳درصدی از رشد را به نمایش گذاشت. در این شرایط هر چند بازار توانست بخشی از افت خود را جبران کند اما در نهایت تعیین‌تکلیف آینده روند بازار به هفته جاری منتقل شده است. انتظار می‌رود بازار در هفته جاری محکی جدی را شاهد باشد. محکی که برای معامله‌گران آینده بازار را ترسیم خواهد کرد. از دیدگاه کارشناسان، معامله‌گران در هفته جاری می‌توانند شاهد سه رفتار از بازار باشند؛ رفتار ابتدایی می‌تواند تداوم رشد با حجم معاملات بالا باشد که این مساله به معنای رشد بازار خواهد بود. رفتار دوم عرضه سنگین در بازار و کاهش قیمت‌ها می‌تواند رخ دهد که به معنای آن خواهد بود که رفتار بازار در هفته گذشته یک بازگشت محدود از کف بوده و اصلاح ادامه خواهد یافت. سومین گزینه البته به عرضه سنگین و افت و سپس به رشد محدود بازار باز می‌‌گردد که به معنای ورود بازار به فاز نوسانی و تداوم رشد و افت قیمت‌ها خواهد بود. از این نظر بازار در چند روز آینده شاهد تعیین سه سناریوی پیش‌رو خواهد بود.
در همین حال بازار در هفته جاری همچنان با انتشار گزارش‌های عملکرد شرکت‌ها در مهرماه مواجه خواهد بود که همانند گزارش‌های شش ماهه خوب اما با نشانه‌هایی از بروز رکود در کل اقتصاد همراه است. از این رو بازار در انتظار بروز نشانه‌هایی از تغییر در اقتصاد کلان نیز هست. مساله نرخ ارز، تورم و مفاد لایحه بودجه سال آینده از جمله مهم‌ترین مسایلی است که می‌تواند برای بازار مهم باشد.در همین حال در صحنه اقتصاد جهانی نیز البته پس از یک دوره رشد در هفته گذشته، قیمت‌ها رو به کاهش گذاشته است. بهای هر بشکه نفت برنت به زیر ۶۰ دلار برگشته است. بهای مس به ۵ هزار و ۸۰۵ دلار و بهای روی و سرب به ترتیب ۲ هزار و ۴۸۸ دلار و ۲ هزار و ۱۵۷ دلار رقم خورده است. در مهم‌ترین خبرها برای بازار در مورد برخی شایعات در مورد اخذ مالیات‌های جدید، عبدالناصر همتی، رئیس کل بانک مرکزی گفت: اخذ مالیات از سپرده‌ها به هیچ‌وجه صحت ندارد. وی با بیان این مطلب اظهار کرد: این موضوع را من هم در برخی سایت‌ها دیدم و هیچ‌گونه بحثی در دولت و سایر مراجع مهم تصمیم‌گیری اقتصادی مطرح نشده است. وی ادامه داد که همچنین برنامه‌ای برای اخذ مالیات از سود سپرده‌ها نداریم.
در همین راستا شاپور محمدی، رئیس سازمان بورس و اوراق بهادار نیز در گفت‌وگو با «سنا» گفت: در جلساتی که با موضوع مالیات بر عایدی سرمایه برگزار شد نهاد ناظر همواره از عملکرد شفاف بنگاه‌های حاضر در بورس حمایت کرده است. در این جلسات تاکید کردیم ناشران بورسی ضمن ارائه اطلاعات صحیح مالی بیشترین میزان مالیات را پرداخت می‌کنند و از سوی دیگر بازار سرمایه مسیر هموار هدایت نقدینگی به بخش مولد اقتصاد است.محمدی افزود: با این پیش فرض‌ها، سازمان بورس و اوراق بهادار پیشنهاد کرد تا معاملات بازار سرمایه از دایره مالیات بر عایدی سرمایه خارج شود و در این راستا وزیر امور اقتصادی و دارایی نیز با این پیشنهاد موافقت کردند؛ بنابراین بازار سرمایه کشور مشمول مالیات بر عایدی سرمایه نیست.همچنین در خبری دیگر وزیر اقتصاد از کمک دولت به بورس با تصویب معافیت مالیاتی تجدید بر ارزیابی‌ها خبر داد. وزیر امور اقتصادی و دارایی در حاشیه جلسه هیات دولت گفت: درصدد هستیم که آیین‌نامه مربوط به معافیت مالیاتی تجدید بر ارزیابی‌ها را دولت هر چه سریع‌تر تصویب کند تا به رونق بیشتر بورس کمک کند. به این ترتیب شرکت‌های بورس در صورت تجدید ارزیابی دارایی‌ها، از پرداخت مالیات معاف خواهند شد.
در بازار سهام در گروه فلزی فولاد مبارکه با انتشار آمار تولید و فروش مهر و ۷ ماه سال‌جاری از تحقق درآمد ۴/ ۲۳ هزار میلیارد تومانی و رشد ۱۰۹ درصدی نسبت به دوره مشابه قبل خبر داد.بر این اساس، «فولاد» در دوره یک ماهه مهرماه از محل فروش محصولات، مبلغ ۴/ ۳ هزار میلیارد تومان درآمد داشته که نسبت به شهریور ۶ درصد کاهش داشته که این امر به دلیل افت نرخ فروش محصولات رخ داده است.نرخ فروش محصولات گرم و سرد با افت ۳ و ۲ درصدی ۴۹۰۷۹ و ۵۸۱۷۲ ریال به ازای هر کیلو در مهر رسیده است. مقدار فروش محصولات گرم نیز افت ۴ درصدی را ثبت کرده با این حال رشد مناسب ۱۱ درصدی مقدار فروش محصولات سرد، بخشی از افت نرخ‌های فروش را جبران کرده است.در گروه حمل‌ونقل تایدواتر خاورمیانه از زمان برگزاری مجمع فوق‌العاده برای تصمیم‌گیری درخصوص افزایش سرمایه ۹۵ درصدی از محلی جذاب را اعلام کرد.بر این اساس، «حتاید» ساعت ۱۱ روز چهارشنبه ۲۲ آبان در محل شرکت واقع در خیابان وزرا، جنب پارک ساعی، شماره ۸۴ درباره افزایش سرمایه ۹۵ درصدی تصمیم‌گیری می‌کند. این شرکت بورسی با موافقت سهامداران می‌تواند از محل سود انباشته، سرمایه فعلی را از ۱۰۰ به ۱۹۵ میلیارد تومان برساند تا قادر به اصلاح ساختار مالی شود.
در گروه تجهیزات مجمع هپکو به تنفس کشیده شد و مدیرکل حمایت از مشاغل وزارت تعاون هم با اشاره به آزادی همه کارگران بازداشتی آذرآب و لزوم ایفای تعهد بانک کشاورزی، شرط فروش بلوک ۳۲ درصدی را اعلام کرد. همچنین کریم یاوری مدیرکل حمایت از مشاغل وزارت تعاون، کار و رفاه اجتماعی با اعلام آزادی همه کارگران بازداشتی شرکت آذرآب و گفت: بانک کشاورزی به‌عنوان سهامدار عمده و ۳۲ درصدی «فاذر» و یک فرد حقیقی با مالکیت ۱۰ درصدی سهام باید نسبت به حل مشکلات اقدام کنند. در این میان بانک کشاورزی طبق مصوبه اول آبان ۹۸ دبیرخانه ستاد تسهیل و رفع موانع تولید مکلف به پرداخت ۱۵ میلیارد تومان وام است. وی ادامه داد: متقاضیان خرید سهام این شرکت از بانک کشاورزی باید برنامه مشخصی برای احیا و تداوم تولید و تامین حقوق کارگران حداقل برای ۵ سال آینده را به استانداری استان مرکزی اعلام کنند، اما بانک کشاورزی تا زمان مالکیت و تعیین سه عضو هیات‌مدیره، باید در مقابل مطالبات کارگران مسوول و پاسخگو باشد. در گروه کانی غیر‌فلزی افزایش سرمایه ۷۰۰ درصدی کارخانه‌های کاشی و سرامیک حافظ از محل مازاد تجدید ارزیابی دارایی‌ها به اطلاع سهامداران رسیده است. در گزارش توجیهی هیات‌مدیره برای پیشنهاد افزایش سرمایه از مبلغ ۱۸ میلیارد تومان به مبلغ ۱۴۶ میلیارد و ۵۰۰ میلیون تومان از محل مازاد تجدید ارزیابی دارایی‌ها برای خروج از شمول ماده ۱۴۱ اصلاحی قانون تجارت که در تاریخ ۸ آبان سال‌جاری به تصویب هیات‌مدیره رسیده و برای اظهارنظر به حسابرس و بازرس قانونی ارسال شده است. در گروه انفورماتیک آتیه داده‌پرداز از توافقی با تیم پرسپولیس خبر داد. براساس اطلاعیه منتشره واگذاری انحصاری امتیاز هر نوع استفاده و بهره‌برداری از عنوان حامی تیم‌های پرسپولیس در کلیه فعالیت‌های درآمدزا (مشارکت در ایجاد و بهره‌برداری تجاری از کلیه فعالیت‌های درآمدزای باشگاه ازجمله بسترهای دیجیتالی، اینترنتی، مخابراتی و سایر بسترهای فناوری اطلاعات و ارتباطات) ارائه خدمات به هواداران باشگاه و ارائه خدمات ویژه شامل سامانه‌های مختلف هواداری، کارت و حساب هواداری، خدمات ارزش افزوده مخابراتی، وب‌سایت و پرتال هواداران و سایر بسترهای موردنیاز (استفاده از فرصت‌های تبلیغاتی محیطی کلیه مسابقات رسمی و دوستانه باشگاه) اعطای حق انحصاری نام باشگاه برای ارائه محصولات الکترونیکی در قالب خدمات ارزش افزوده و کلیه خدمات مربوط به هواداران و خدمات اپراتورهای شبکه انتقال، اعطای حق انحصاری برای ارائه خدمات پرداخت همراه بر بستر پیامک GPRS، اپلیکیشن و دیگر روش‌های پرداخت، فروش محصولات الکترونیکی، بلیت الکترونیکی و غیر‌الکترونیکی، جمع‌آوری کمک‌های نقدی هواداران از طریق سامانه و اپلیکشین مورد نظر و سایر موارد مورد لزوم از طریق سامانه و اپلیکیشن به اپرداز واگذار شده است.
در مجموع بازار روز چهارشنبه بازاری مثبت بود که در آن ارزش معاملات (با احتساب معاملات بلوکی و اوراق مشارکت) در بورس به ۹۵۴ میلیارد تومان و در فرابورس به ۵۲۱ میلیارد تومان بالغ شد. با این کارنامه کل ارزش معاملات در هفته گذشته در بورس به ۳ هزار و ۹۱ میلیارد تومان رسید. شاخص کل نیز در کل هفته با رشد ۳/ ۱ درصدی، بازدهی معامله‌گران از ابتدای سال‌جاری را به ۳/ ۷۳ درصد رساند.
