
# महाराष्ट्र में सियासी घमासान के बीच सीएम देवेंद्र फडणवीस को मिला कोर्ट का नोटिस, जानें क्या है मामला

Published at: **2019-11-05T06:36:32+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/court-issues-notice-to-maharashtra-cm-devendra-fadnavis-in-poll-affidavit-case/271410/)

महाराष्ट्र के मुख्यमंत्री देवेंद्र फडणवीस के चुनावी हलफनामे में उनके द्वारा दो आपराधिक मामलों की जानकारी नहीं देने के आरोप वाली याचिका पर शहर की एक अदालत ने सोमवार को मुख्यमंत्री को नोटिस जारी किया।
सुप्रीम कोर्ट ने एक अक्टूबर को मजिस्ट्रेटी अदालत को निर्देश दिया था कि इस मामले में फडणवीस के खिलाफ आपराधिक कार्यवाही शुरू करने की शहर के वकील सतीश उइके की याचिका पर आगे कार्यवाही की जाए। मजिस्ट्रेट एस डी मेहता ने आदेश दिया।
समाचार एजेंसी पीटीआई की रिपोर्ट के मुताबिक, मजिस्ट्रेट एस डी मेहता ने आदेश में कहा कि, ‘प्रक्रिया आरोपी (फडनवीस) के खिलाफ जनप्रतिनिधित्व कानून, 1951 की धारा 125 ए के तहत दंडनीय अपराध के लिए जारी नोटिस किया जाता है। मुख्यमंत्री को चार दिसंबर तक नोटिस का जवाब देने को कहा गया है। 1996 और 1998 में फडणवीस के खिलाफ धोखाधड़ी और जालसाजी के मामले दर्ज किए गए थे, लेकिन दोनों मामलों में आरोप तय नहीं किए गए थे।
