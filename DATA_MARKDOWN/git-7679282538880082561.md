
# इंटरव्यू : गठबंधन का अनुभव अच्छा नहीं रहा, अपने दम पर जीतेंगे चुनाव : बाबूलाल

Published at: **2019-11-06T06:04:08+00:00**

Author: **अनुज तिवारी,रांची**

Original: [https://www.livehindustan.com](https://www.livehindustan.com/jharkhand/story-exclusive-interview-with-jharakhand-vikaas-morcha-president-baboolaal-maraandi-about-alliance-in-jharkhand-assembly-elections-2834569.html)

झारखंड विकास मोर्चा के सुप्रीमो बाबूलाल मरांडी ने अकेले विधानसभा चुनाव लड़ने का ऐलान कर विपक्षी दलों के गठबंधन का गणित बिगाड़ दिया है। वे कहते हैं कि गठबंधन का अनुभव अच्छा नहीं रहा है, लिहाजा अकेले ही जनता के बीच जाने का फैसला लिया। उम्मीद से लबरेज बाबूलाल से हमारे वरीय संवाददाता अनुज तिवारी ने उनकी तैयारियों पर विस्तार से बातचीत की। पेश हैं प्रमुख अंश ।आप अकेले क्यों लड़ना चाहते हैं? क्या महागठबंधन पर आपको भरोसा नहीं रहा?गठबंधन से हमेशा नुकसान ही झेलना पड़ा है। पिछले लोकसभा चुनाव में गठबंधन की विफलता की मुख्य वजह वोटों का ध्रुवीकरण रहा। गठबंधन का कोई एक चेहरा सामने नहीं होने से जनता भी असमंजस में रही। जनता को लगा कि ऐसे गठबंधन को वोट दिया जाए तो वे आपस में ही लड़ते रहेंगे।
क्या गठबंधन के लिए कोई कोशिश नहीं हुई?लोकसभा चुनाव के बाद से गठबंधन की कोशिश हो रही थी। मैंने सभी दलों को साथ बैठने का कई बार आग्रह किया। कांग्रेस बड़ी पार्टी है और उनके भरोसे ही रहना पड़ेगा। इंतजार का भी वक्त नहीं था। अतीत का अनुभव भी अच्छा नहीं रहा है। मुझे भारी नुकसान उठाना पड़ा। इसलिए तय किया कि अकेले चुनाव लड़ा जाए।
क्या प्रदेश कांग्रेस अध्यक्ष आपसे बात करने आए थे?रामेश्वर उरांव मेरे पास आए थे। उन्होंने गठबंधन के बारे में बताया। सीट शेर्यंरग की स्थिति से अवगत कराया। कांग्रेस और झामुमो के बीच गठबंधन हो गया है, यह जानकारी दी। उन्होंने हमारे बारे में पूछा था। लेकिन मैंने उनसे अकेले चुनाव लड़ने की बात कही है।
झाविमो का मुकाबला किसके साथ होगा, भाजपा या महागठबंधन?मैं इसे इस रूप में नहीं देखता। किसी के साथ मेरी कोई स्पद्र्धा नहीं है। अपनी योजना के बारे में जनता को बताना है। सरकार ने पांच सालों में कुछ नहीं किया, इसे जनता के बीच ले जाना है। जनता मुझे मौका देगी तो हम क्या-क्या करेंगे यह उनको बताएंगे।
झाविमो क्या नए चेहरों को मौका देगा या पुराने चेहरे भी लाएगा?इस बार सभी विधानसभा की सीटों पर झाविमो अपने नए लोगों को खड़ा करेगा। नए युवा चेहरे को अधिक से अधिक मौका दिया जाएगा। अधिक से अधिक सीट जीतने का लक्ष्य होगा। जल्द प्रत्याशियों के नाम तय हो जाएंगे।
आप किन मुद्दों को लेकर जनता में जाएंगे ?राज्य में कानून व्यवस्था ध्वस्त है। सरकार ने कानून तोड़कर मेरे विधायकों को तोड़ा है। हमारी पार्टी का एजेंडा कानून व्यवस्था स्थापित करना होगा। गरीबी मिटाने के लिए 16 घंटे काम करूंगार्। ंसचाई की व्यवस्था होगी। गरीबों के बच्चों के लिए निजी स्कूलों में 25 प्रतिशत सीट सुनिश्चित होगा। स्वास्थ्य का क्षेत्र दुरुस्त होगा। बिजली का उत्पादन बढ़ाएंगे। विस्थापितों के इलाकों में पुनर्वास आयोग गठित कर न्याय देंगे।
वर्तमान सरकार की स्थानीय नीति को कितना सही मानते हैं आप ?जनता खुद इस नीति को सही नहीं मान रही है। सरकार ने झारखंड को सिर्फ बांटने का काम किया है। जनता ने मुझे अपना समर्थन दिया तो इस नीति को ठीक करेंगे।
भाजपा सरकार के पांच साल के कामकाज का आकलन आप कैसे करते हैं?सरकार ने पांच साल में क्या किया यह समझ में नहीं आ रहा है। रांची-टाटा सड़क से लेकर्र ंरग रोड तक का निर्माण पूरा नहीं हुआ। रघुवर सरकार जब सत्ता में आयी थी तो राज्य में बिजली उत्पादन 400 से 500 मेगावाट था। यह अब 150-200 मेगावाट तक पहुंच गया। सरकार ने 900 करोड़ रुपए के हाथी हवा में उड़ा दिए। उद्योग-धंधे बंद हो गए। सरकार खुद मान रही है कि नक्सलवाद बढ़ा है। चुनाव आयोग को बताया कि 19 जिले उग्रवाद से प्रभावित हैं।
हरियाणा और महाराष्ट्र के चुनाव को झारखंड के संदर्भ में किस तरह देखते हैं?चुनाव राज्य की परिस्थितियों पर निर्भर करता है। वहां के चुनाव को झारखंड के चुनाव से नहीं जोड़ा जा सकता। लेकिन भाजपा ने चुनावी परिणाम को लेकर जो दावा किया था उसे जनता ने तोड़ दिया। झारखंड में हर वर्ग सरकार से नाराज है।
आप स्वयं इस बार चुनाव कहां से लड़ेंगे?मैंने अभी कोई फैसला नहीं लिया है। कार्यकर्ता जहां से बोलेंगे वहां से चुनाव लड़ा जाएगा। पिछली बार दो सीटों से चुनाव लड़ना ठीक नहीं रहा। कार्यकर्ताओं ने इस बात को कई बार कहा। लेकिन अभी विचार किया जाएगा।
