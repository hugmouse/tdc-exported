
# Dragnea e la puşcărie, multinaţionalele n-au fugit, Isărescu este la BNR iar cursul este stabil, cardurile de credit funcţionează, încă nu-i nicio criză, la Victoria’s Secret este coadă, Bucureştiul mai are nevoie de un mall, iar Clujul de un metrou: peste o săptămână sunt alegeri prezidenţiale şi întrebarea este cine intră în turul 2, să piardă în faţa lui Iohannis

Published at: **2019-11-03T18:18:00+00:00**

Author: **Cristian Hostiuc**

Original: [Ziarul Financiar](https://www.zf.ro/opinii/dragnea-e-puscarie-multinationalele-n-au-fugit-isarescu-bnr-iar-cursul-stabil-cardurile-credit-functioneaza-i-nicio-criza-victoria-s-secret-coada-bucurestiul-nevoie-mall-iar-clujul-metrou-peste-18535938)

Opinie Cristian Hostiuc, director editorial ZF
Poate nu ştiţi, dar peste o săptămână, pe 10 noiembrie 2019, suntem chemaţi/invitaţi să alegem preşedintele României pentru următorii 5 ani, în cea mai plictisitoare, anostă şi fără niciun pic de energie campanie electorală din 1990 încoace.
Singura întrebare este cine intră în turul al doilea, să fie bătut de Klaus Iohannis.
În urmă cu cinci ani, a avut loc una dintre cele mai tensionate campanii electorale, cu cel mai surprinzător rezultat final, în care Victor Ponta, liderul PSD şi dat câştigător sigur al alegerilor prezidenţiale până la ora 14 în turul doi, a pierdut în faţa lui Klaus Iohannis cu 1 milion de voturi, după ce a avut 1 milion de voturi în plus în primul tur.
Atunci şi acum, Klaus Iohannis trăieşte din aura de neamţ, un popor pe care românii îl respectă cel mai mult.
O dată ce Liviu Dragnea, cel mai autocratic lider al PSD, a fost băgat la puşcărie, viaţa politică nu a mai are nicio tensiune.
Dan Barna, ajuns din dosarele cu fonduri europene lider al USR, s-a trezit câştigător în alegerile europarlamentare şi contracandidat al lui Iohannis. A doua zi după ce Dragnea a fost trimis la puşcărie a început să scadă şi el, şi partidul pentru că, de când liderul PSD este tras de-o parte, nici el şi nici partidul nu mai ştiu ce să spună şi ce să facă.
Chiar dacă imaginile cu pisici atrag cel mai mult pe Facebook, asta nu înseamnă că şi aduc multe voturi.
Neavând un nou inamic, pentru că nu poţi să treci aşa de uşor de la Dragnea la Iohannis, liderii democraţi şi progresişti ai USR au început să se mănânce între ei. Şi nici nu au ajuns la guvernare.
Obiectivul Vioricăi Dăncilă, ajuns şef al PSD pentru că toţi marii bărbaţi ai partidului s-au dat la fund, este de a ajunge în turul doi pentru a da oxigen PSD-ului, care îşi linge rănile după europarlamentare şi moţiunea de cenzură.
Dacă Viorica Dăncilă intră în turul doi, PSD s-ar putea să ceară din nou guvernarea dacă PNL, cu premierul desemnat Ludivoc Orban, nu reuşeşte să obţină luni votul de învestitură.
Deci pentru Viorica Dăncilă este vital să intre în turul doi.
Iar dacă prezenţa la vot este sub 48%, acest lucru se va îndeplini.
Iar dacă în turul doi prezenţa la vot se menţine la acelaşi nivel, s-ar putea ca Iohannis să înceapă să-şi numere voturile, ca să vadă dacă este câştigător.
Klaus Iohannis, ajuns neaşteptat preşedinte în 2014, vrea o Românie normală, educată, unde instituţiile statului să lucreze pentru cetăţean, dar nimeni nu ştie ce înseamnă acest lucru.
Actualul preşedinte este prezent peste tot, îi vedem figura mai mult ca niciodată, dar nu spune nimic, doar nişte propoziţii simple, banale, după care televiziunile şi Facebook-ul nu au ce să comenteze. Şi acesta este un mod de a face campanie electorală şi de a cere votul românilor.
Actorul Mircea Diaconu, candidatul PRO România, ar vrea să spună o poveste (cred că vă amintiţi de celebra frază din Filantropica) dar este ecranat de Victor Ponta, liderul partidului, şi cel care l-a trimis să se lupte cu Iohannis pentru a nu mai pierde el încă o dată.
Nimeni nu ştie ce vrea Mircea Diaconu, dar toată lumea comentează ce spune Ponta despre votul privind învestirea guvernului Orban: Au timp – PNL şi Orban - până luni la ora 14 să-i schimbe pe cei trei miniştri care au primit vot negativ în comisii dacă vor să aibă cvorum şi, poate, să primească voturi.
Viorel Cataramă, un liberal pur-sânge, dar care nu a avut noroc în politica românească pentru că liberalii noştri au politici de stânga iar cei de la stânga au politici de dreapta, s-a făcut remarcat în ultimele zile de campanie electorală prezidenţială prin faptul că a spus că vrea să cumpere clubul de fotbal Dinamo, pe care Negoiţă vrea să-l vândă cu 1 leu.
În rest, Cataramă, de care părinţii şi bunicii îşi amintesc de la căderea Fondului Mutual al Oamenilor de Afaceri de acum 25 de ani, nu a reuşit să-şi facă simţită prezenţa, să capete tracţiune în rândul electoratului. 
Restul candidaţilor pentru Cotroceni nu contează decât prin faptul că sunt pe buletinele de vot şi vor scrie o carte despre cum au candidat ei la preşedinţia României şi cu ce situaţii s-au întâlnit.
Deşi guvernul este responsabil de autostrăzi, spitale, pensii şi salarii, românii se raportează în continuare la preşedintele României ca la omul care trebuie să facă toate lucrurile şi care este responsabil de tot.
Dincolo de politica externă, politica militară şi oficiile de reprezentare a României (cu toţii l-am văzut pe Iohannis în frac la învestirea noului împărat al Japoniei), preşedintele nu are prea multe lucruri de făcut, nu are bani pe mână, nu poate să crească pensiile sau salariile, nu dă el cu târnăcopul la autostrăzi.
O dată ce Dragnea a fost trimis la puşcărie, iar PSD a pierdut alegerile europarlamentare şi nu a mai fost atât de puternic, campania prezidenţială din 2019 nu a mai avut obiect de discuţie şi de dispută.
Cu excepţia bugetului, care poate fi redresat prin amânarea sau reeşalonarea creşterilor de pensii şi salarii de la anul, numai să fie guvern care să le aprobe, situaţia economică este destul de bună, consumul îşi continuă creşterea, iar cardurile de credit funcţionează în continuare.
Comitetul de Macrostabilitate (condus de guvernatorul BNR Mugur Isărescu, care tocmai şi-a început un nou mandat de cinci ani la Banca Naţională), forul suprem care trebuie să analizeze situaţia macroeconomică, nu a emis până acum nicio avertizare semnificativă.
Dacă ieşiţi la vot, Iohannis mai stă cinci ani la Cotroceni, dacă nu ieşiţi, disputa din turul doi va fi puţin mai tensionată.
Jocurile încep să se facă pentru alegerile din 2024, atunci când Rareş Bogdan şi Nicolae Ciucă, fostul şef de stat major al Armatei şi pariul lui Iohannis pentru un viitor politic, îşi vor disputa şefia PNL, în timp ce, de partea cealaltă, Victor Ponta, care speră să adune PSD şi PRO România sub el, îşi va încerca din nou şansele pentru Cotroceni.
USR şi PLUS-ul lui Cioloş trebuie să-şi clarifice situaţia dintre ei, pentru ca apoi să ceară ceva de la România. 
Dar până atunci sunteţi cu toţii invitaţi la vot, în primul tur, pe 10 noiembrie, pentru alegerea noului preşedinte al României.
Să nu uitaţi!
