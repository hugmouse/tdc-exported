
# ادامه ناآرامی‌ها در هنگ‌کنگ با حمله فردی با چاقو در یک مرکز خرید

Published at: **2019-11-03T22:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619735/%D8%A7%D8%AF%D8%A7%D9%85%D9%87-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7-%D8%AF%D8%B1-%D9%87%D9%86%DA%AF%E2%80%8C%DA%A9%D9%86%DA%AF-%D8%A8%D8%A7-%D8%AD%D9%85%D9%84%D9%87-%D9%81%D8%B1%D8%AF%DB%8C-%D8%A8%D8%A7-%DA%86%D8%A7%D9%82%D9%88-%D8%AF%D8%B1-%DB%8C%DA%A9-%D9%85%D8%B1%DA%A9%D8%B2-%D8%AE%D8%B1%DB%8C%D8%AF)


        در حالی که معترضان هنگ کنگی قصد داشتند امروز یکشنبه نیز تظاهرات وسیعی را در این دولتشهر برگزار کنند، نیروهای پلیس ضد شورش تدابیر شدیدتری برای مقابله با اعتراضات آنها اتخاذ کرده و در همین راستا چندین مرکز خرید را مورد حمله قرار داده و اجازه به تشکیل تظاهراتی به گستردگی موارد قبلی ندادند اما با این حال گزارش شد که مردی چاقو به دست به چندین نفر دریک مرکز خرید حمله کرده و یک سیاستمدار حامی معترضان را نیز مجروح کرده است.
      

        آفتاب‌‌نیوز :
      
به نوشته خبرگزاری پرس آسوسیشن، رسانه‌های داخلی هنگ کنگ گزارش دادند که در حمله این فرد چاقو به دست، دست کم پنج تن مجروح شدند که حال دو نفر از آنها وخیم است. این حمله خشونت‌آمیز بعد از آن رخ داد که نیروهای پلیس ضدشورش هنگ کنگ به چندین مرکز خرید حمله کردند تا اجازه به اعتراضات معترضان ندهند.
معترضان هنگ‌کنگی در فضای مجازی برای تظاهرات در هفت مکان به جهت مطالبه اصلاحات سیاسی آن هم بعد از یک روز پرآشوب و پر از درگیری با پلیس در تظاهرات شنبه، فراخوان داده بودند.
بر همین اساس گزارش شد که اکثر تجمعات برنامه‌ریزی شده معترضان با توجه به مواضع نیروهای پلیس ضدشورش و اقدامات آنها در بازرسی و دستگیر کردن افراد و همچنین متفرق کردن جمعیت آنطور که آنها می‌خواستند تشکیل نشد. مقام‌های هنگ کنگ دسترسی به پارکی در مجاورت دفتر کری لام رئیس اجرایی این دولتشهر را مسدود کردند.
با این حال تجمعات کوچکتری به صورت پراکنده تشکیل و گزارش شد که معترضان در مرکز خرید "نیوتاون پلازا" در ناحیه "شا تین" به سر دادن شعار پرداختند اما بعد از برخورد پلیس با آنها محل را ترک کردند. پلیس هنگ کنگ اعلام کرد گروهی از معترضانی که ماسک داشتند با کپسول‌های آتش‌نشانی دست به خرابکاری زده و ویترین‌ها و پنجره‌ها را از جمله در ایستگاه مترو متصل به این مرکز خرید تخریب کردند.
همچنین در قسمت موسوم به "اراضی جدید" در شمال هنگ کنگ نیز معترضان در دو مرکز خرید دست به خرابکاری علیه فروشگاه‌ها زده و در برخی نقاط رنگ پاشیده و به یک شعبه یک رستوران فست فود ژاپنی که صاحبش از پلیس هنگ کنگ حمایت کرده بود، حمله کردند. پلیس هنگ کنگ به این مراکز خرید هم بعد از آنکه معترضان به سوی آنها اشیایی را پرتاب کردند، حمله کرد. در یکی از این مراکز خرید معترضان تلاش کردند با اشیای مختلف ورودی آنجا را مسدود کرده و جلوی ورود پلیس را بگیرند.
پلیس همچنین به مرکز خرید "سیتی پلازا" در حوزه "جزیره هنگ کنگ" نیز بعد از رنگپاشی‌های معترضان به سمت یک رستوران حمله کرد. یک زنجیره انسانی معترضان متشکل از ده‌ها تن نیز شکسته شد و گروهی از خریداران خشمگین نیز با پلیس درگیر شدند.
گزارش شد که در سیتی پلازا مردی با چاقو چند نفر را مجروح کرد و گوش یک عضو شورای منطقه‌ای را نیز که تلاش می‌کرد جلوی فرار او را بگیرد، مجروح کرد.
رسانه‌های محلی گزارش دادند این فرد به اطرافیانش گفت: "هنگ کنگ به چین تعلق دارد".
