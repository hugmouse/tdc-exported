
# Φωτογραφία έφερε μπελάδες για Νικολαΐδη-Προχώρησε σε καταγγελία ο Αντωνέλλος

Published at: **2019-11-07T10:49:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596147/fotografia-efere-mpelades-gia-nikolaidiproxorise-se-kataggelia-o-antonellos)

Μια φωτογραφία, έφερε σε σύγκρουση τον Εκπρόσωπο Τύπου του Υπουργείου Παιδείας, κ. Σπύρο Αντωνέλλο και τον Αντιπρόεδρο της ΟΕΛΜΕΚ, Παντελή Νικολαΐδη, με τον δεύτερο να έχει πλέον μπελάδες με τη Δικαιοσύνη.
Όλα ξεκίνησαν μετά τη δημοσίευση προσωπικής φωτογραφίας του κ. Αντωνέλλου από τον κ. Νικολαΐδη, σχολιάζοντας μάλιστα τη θέση του στο Υπουργείο Παιδείας. Ως ήταν λογικό, ο κ. Αντωνέλλος αποφάσισε να προχωρήσει σε καταγγελία προς την Υπηρεσία Ηλεκτρονικού Εγκλήματος και την Επίτροπο Προστασίας Προσωπικών Δεδομένων.
«Ο κ. Νικολαΐδης χρησιμοποίησε παράνομα φωτογραφία μου από τις διακοπές του καλοκαιριού που είχα αναρτήσει στον προσωπικό μου λογαριασμό. Έχω απευθυνθεί την Υπηρεσία του Ηλεκτρονικού Εγκλήματος και στην Επίτροπο Προστασία Προσωπικών Δεδομένων», ανέφερε μιλώντας στο SigmaLive ο Εκπρόσωπος Τύπου του Υπουργείου Παιδείας.
Πρόσθεσε, μάλιστα, πως ο κ. Νικολαΐδης δεν ήταν ποτέ φίλος του στο Facebook: «εγώ ο ίδιος τον είχα αποκλείσει από τους φίλους μου από τότε που έφτιαξα τον λογαριασμό γιατί είναι γνωστός ο τρόπος που χρησιμοποιεί δεδομένα των λειτουργών του Υπουργείου. Κάποιος άλλος του έστειλε τη φωτογραφία και αυτός την χρησιμοποίησε μ' αυτόν τον τρόπο».
Ερωτηθείς ποιος είναι ο λόγος που πιστεύει ότι ο κ.Νικολαιδης προχώρησε σ' αυτήν την πράξη, ο κ. Αντωνέλλος απάντησε πως «φαίνεται να ενοχλήθηκε με τη θέση που έχω στο Υπουργείο. Θα πρέπει να μάθει να σέβεται».
«Θεωρώ ανέντιμο να χρησιμοποιούμε προσωπικά δεδομένα κάποιου. Πρέπει να σεβόμαστε την ιδιωτική ζωή του οποιουδήποτε», είπε.
