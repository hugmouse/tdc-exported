
# چند راهکار برای خرید خودروهای دست دوم/ چگونه می توان کارکرد واقعی خودرو را تشخیص داد

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696322/%DA%86%D9%86%D8%AF-%D8%B1%D8%A7%D9%87%DA%A9%D8%A7%D8%B1-%D8%A8%D8%B1%D8%A7%DB%8C-%D8%AE%D8%B1%DB%8C%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D8%B3%D8%AA-%D8%AF%D9%88%D9%85-%DA%86%DA%AF%D9%88%D9%86%D9%87-%D9%85%DB%8C-%D8%AA%D9%88%D8%A7%D9%86-%DA%A9%D8%A7%D8%B1%DA%A9%D8%B1%D8%AF-%D9%88%D8%A7%D9%82%D8%B9%DB%8C-%D8%AE%D9%88%D8%AF%D8%B1%D9%88-%D8%B1%D8%A7-%D8%AA%D8%B4%D8%AE%DB%8C%D8%B5-%D8%AF%D8%A7%D8%AF)


        تشخیص کارکرد واقعی هر خودرو موضوعی است که باید به هنگام خرید به آن توجه کنیم. هر چند که می‌توان کارکرد خودرو را به روش‌هایی مورد دستکاری قرار داد. اما برای تشخیص کارکرد واقعی خودرو راه‌های مختلفی وجود دارد
      
 هر چند که خرید دست دوم یک محصول یا کالا همراه با صرف هزینه کمتر نسبت به خرید نمونه اولیه آن بوده، اما خرید  کالاهای دست دوم چندان کار ساده‌ای هم نیست. این موضوع خصوصا برای خودرو که همراه با ویژگی‌های فنی پیچیده بوده، بسیار اهمیت دارد. یکی از اصلی‌ترین موضوعات در خرید هر خودرو میزان کارکرد آن است. اینکه شما بدانید خودرو مورد نظرتان چند کیلومتر کارکرد دارد.
 به گزارش عصر ایران تشخیص کارکرد واقعی هر خودرو موضوعی است که باید به هنگام خرید به آن توجه  کنیم. هر چند که می‌توان کارکرد خودرو را به روش‌هایی مورد دستکاری قرار داد. اما برای تشخیص کارکرد واقعی خودرو راه‌های مختلفی وجود دارد که در ادامه این مقاله از همراه مکانیک به آن‌ها اشاره خواهیم کرد.
قبل از هر چیز به ظاهر خودرو نگاه کنید
احتمالا شما هم ضرب‌المثل آنچه که عیان است چه حاجت به بیان است را شنیده‌اید. این ضرب‌المثل معروف برای تشخیص کارکرد واقعی خودرو نیز کاملا صدق می‌کند. ابتدا می‌توان به وضعیت رنگ‌رفتگی بدنه خودرو، سالم بودن قطعات، آثار ساییدگی یا فرورفتگی بر روی بدنه و برخی موارد دیگر اشاره کرد.
طبیعتا خودرویی که کارکرد زیادی دارد در بسیاری از موارد در این ویژگی‌ها، ظاهر چندان مناسبی ندارد. چرا که به مرور گذر زمان باعث تحلیل رفتن ظاهر خودرو می‌شود.
بعد از بررسی ظاهری می‌توان نگاهی به وضعیت داخلی خودرو نیز انداخت. میزان نو یا کهنه بودن صندلی‌ها، قربیلک فرمان، رنگ قطعات داخل کابین و برخی موارد دیگر از جمله روش‌های تشخیص کارکرد خودرو است.
به عنوان مثال، می‌توان میزانی که پدال گاز یا ترمز سائیده شده‌اند را بررسی کرد. هر اندازه که این دو پدال بیشتر سائیده شده باشند، احتمال کهنه بودن خودرو بیشتر می‌شود. البته این موارد همگی تجربی هستند و بهتر است از فردی که تجربه بیشتری نسبت به شما در رانندگی دارد، استفاده کنید.
شاید با خود بگویید بررسی این مشخصات چندان نمی‌تواند به تشخیص کارکرد خودرو کمک کند. چرا که ممکن است این قطعات توسط فروشنده به راحتی تعویض شده باشند. یا مثلا با رنگ کردن خودرو بتوان بسیاری از نقاط ضعف ظاهری آن را پوشاند. در ادامه به بررسی برخی ویژگی‌های فنی‌تر اشاره خواهیم کرد.
به دیسک ترمز نگاه کنید
دیسک ترمز یکی از نقاط اصلی برای تشخیص دستکاری کارکرد خودرو است. به طوری که اگر خودرویی دارای کارکرد بالا باشد، معمولا دیسک ترمز آن دارای لبه‌های تیز است. این مورد در خودروهای با کارکرد پایین کاملا برعکس است.
خودروهایی که معمولا کارکرد زیادی دارند، به علت استفاده زیاد از ترمز، لبه دیسک ترمز آنها تیز می‌شود. به عنوان مثال، اگر فروشنده خودرو ادعا کند که خودرو مذکور کمتر از 40 هزار کیلومتر کارکرد دارد، اما لبه دیسک ترمز آن تیز باشد، بدانید که قطعا میزان کارکرد آن دستکاری شده است.
از دیاگ استفاده کنید
تغییر کارکرد خودروها بیشتر مربوط به خودروهای قدیمی و آنالوگ بود. امروزه بسیاری از خودروها از سیستم مرکزی یا همان euc بهره‌مند هستند که امکان تقلب را پایین آورده است. در صورتی که خودرو موردنظر شما از این سیستم بهره‌مند است، می‌توان برای تشخیص کارکرد خودرو از دیاگ استفاده کنید.
چرا که در این خودروها علاوه بر آنکه کارکرد خودرو در پشت فرمان ذخیره و نشان داده می‌شود، در برخی eucها هم ذخیر می‌شود. بنابراین می‌توان از طریق استفاده از دیاگ زدن، به میزان کارکرد خودرو دست پیدا کنید.
با این حال باید گفت که هر چند میزان تقلب در اینگونه خودروها نسبت به خودروهای آنالوگ بسیار کمتر است، اما همچنان روش‌های دیگری برای دستکاری میزان کارکرد خودروها وجود دارد که البته می‌توان با استفاده از روش‌های دیگر به آن پی برد.
از طریق گارانتی خودرو
بسیاری از خودروهای امروزی از گارانتی برخوردار هستند. مالکان آنها در بسیاری از موارد مانند خرابی خودرو یا ایجاد مشکلات فنی مجبور هستند که به نمایندگی‌های خودرو مراجعه کنند. در آنجا معمولا میزان کارکرد خودرو را در اطلاعات مربوط به سرویس‌ کردن آن ثبت می‌کنند.
بنابراین چنانچه میزان کارکرد نشان داده شده در این سرویس‌ها با کارکرد اعلامی از سوی فروشنده یکی نبود، می‌توان به تقلبی بودن آن پی برد. از آنجا که بسیاری از مالکان خودروها به خاطر حفظ گارانتی مجبور هستند تا هر چند وقت یکبار به نمایندگی مراجعه کنند، لذا بررسی اطلاعات مربوط به سرویس‌های خودرو می‌تواند منبع خوبی برای تشخیص میزان واقعی کارکرد باشد.
البته باید در نظر گرفت که بسیاری از خوردوها ممکن است دارای گارانتی نبوده یا آنکه افراد به طرق مختلف بتوانند اطلاعات را دستکاری کنند.
از کارشناسان کمک بگیرید
معمولا بسیاری از خریداران تمایل دارند تا از افراد مجرب در خریدهای مهم خود استفاده کنند. این مورد در خصوص خرید خودرو دست دوم نیز غالبا وجود دارد. هر چند این موضوع می‌تواند ایراداتی نیز به همراه داشته باشد. اما چنانچه شما بتوانید فردی مطلع و مورد اعتماد را برای بررسی خودرو با خود به همراه داشته باشید، تا حد زیادی می‌توانید از خرید خودروهایی با کارکرد تقلبی جلوگیری کنید. بهتر است فردی را انتخاب کنید که به اندازه کافی از ویژگی‌های فنی خودرو آگاهی داشته باشد.
به رادیاتور خودرو نگاه کنید
یکی دیگر از نقاط مهم برای تشخیص کارکرد واقعی هر خودرو، مشاهده رادیاتور آن است. قطعا هر قطعه و وسیله‌ای به مرور زمان و با استفاده طولانی دچار برخی ایرادات یا تغییر در ظاهر می‌شود. معمولا رادیاتور خودروهایی که دارای کارکرد بالا هستند، دچار تغییر شکل می‌شوند. از جمله آنکه به علت برخی مسائل مانند برخورد هوا یا گرد و غبار، اندازه فاصله‌های موجود در رادیاتور خودرو افزایش می‌یابد.
بنابراین چنانچه به خودرویی برخورد کردید که میزان کارکرد اعلامی آن از سوی فروشنده پایین، اما فاصله‌های موجود در رادیاتور زیاد بود، به آن شک کنید. ممکن است سوال کنید که این امکان وجود دارد تا مالک خودرو رادیاتور را تعویض کرده باشد. اما باید دقت کرد که معمولا رادیاتور خودرو به زودی قابل تعویض نخواهد بود و مدت زمان زیادی می‌‌خواهد که رادیاتور آن نیاز به تعویض داشته باشد. بنابراین چنانچه مالک خوردو ادعای تعویض آن را داشته باشد، ممکن است خودرو مذکور مشکل دیگری داشته باشد که باید به آن دقت کنید.
 
