
# INS: Sosirile în structurile de primire turistică cu funcţii de cazare au crescut 1,1% în septembrie

Published at: **2019-11-01T09:30:35+00:00**

Author: **Teona Tomoiaga, Mediafax**

Original: [Ziarul Financiar](https://www.zf.ro/business-travel/ins-sosirile-in-structurile-de-primire-turistica-cu-functii-de-cazare-au-crescut-1-1-in-septembrie-18526251)

În septembrie 2019, comparativ cu luna corespunzătoare din anul precedent, atât sosirile cât şi înnoptările în structurile de primire turistică cu funcţiuni de cazare au crescut cu 1,1%, respectiv 1,5%, potrivit datelor Institutului Naţional de Statistică (INS) publicate vineri.
Totodată, comparativ cu luna septembrie 2018, în septembrie 2019, sosirile vizitatorilor străini la punctele de frontieră au crescut cu 10,3%, iar plecările vizitatorilor români în străinătate au crescut cu 7,1%.
Sosirile înregistrate în structurile de primire turistică în luna septembrie 2019 au însumat 1312,5 mii, în creştere cu 1,1% faţă de cele din aceeaşi lună a anului precedent.
În luna septembrie 2019, din numărul total de sosiri, sosirile turiştilor români în structurile de primire turistică cu funcţiuni de cazare au reprezentat 78,1%, în timp ce turiştii străini au reprezentat 21,9%. În ceea ce priveşte sosirile turiştilor străini în structurile de primire turistică, cea mai mare pondere au deţinut-o cei din Europa (75,4% din total turişti străini), iar din aceştia 85,7% au fost din ţările aparţinând Uniunii Europene.
Înnoptările înregistrate în structurile de primire turistică în luna septembrie 2019 au însumat 3027,9 mii, în creştere cu 1,5% faţă de cele din luna septembrie 2018.
În luna septembrie 2019, din numărul total de înnoptări, înnoptările turiştilor români în structurile de primire turistică cu funcţiuni de cazare au reprezentat 82,3%, în timp ce înnoptările turiştilor străini au reprezentat 17,7%. În ceea ce priveşte înnoptările turiştilor străini în structurile de primire turistică, cea mai mare pondere au deţinut-o cei din Europa (73,6% din total turişti străini), iar din aceştia 85,9% au fost din ţările aparţinând Uniunii Europene, precizează INS.
Durata medie a şederii în luna septembrie 2019 a fost de 2,4 zile la turiştii români şi de 1,9 zile la turiştii străini.
Indicele de utilizare netă a locurilor de cazare în luna septembrie 2019 a fost de 37,7% pe total structuri de cazare turistică, în creştere cu 0,8 puncte procentuale faţă de luna septembrie 2018. Indici mai mari de utilizare a locurilor de cazare în luna septembrie 2019 s-au înregistrat la hoteluri (47,2%), spaţii de cazare pe nave (41,1%), vile turistice (31,0%), pensiuni turistice (24,4%), hosteluri (24,0%), bungalouri şi sate de vacanţă (fiecare cu câte 23,3%) şi pensiuni agroturistice (23,2%).
Potrivit sursei precizate, sosirile vizitatorilor străini în România, înregistrate la punctele de frontieră, au fost în luna septembrie 2019 de 1180,3 mii, în creştere cu 10,3% faţă de luna septembrie 2018. Mijloacele de transport rutier şi aerian au fost cele mai utilizate pentru sosirile din străinătate, reprezentând 73,9%, respectiv 23,0% din numărul total de sosiri.
Plecările vizitatorilor români în străinătate, înregistrate la punctele de frontieră, au fost în luna septembrie 2019 de 2244,8 mii, în creştere cu 7,1% comparativ cu luna septembrie 2018. Mijloacele de transport rutier şi aerian au fost cele mai utilizate pentru plecările în străinătate, reprezentând 66,5%, respectiv 32,9% din numărul total de plecări.
B2: 640x160_adtext (2016) - thinkdigital_ro.zf.ro.HiTech.640x160_adtext
Sosirile înregistrate în structurile de primire turistică în perioada 1.01-30.09.2019 au însumat 10449,5 mii, în creştere cu 4,4% faţă de perioada 1.01-30.09.2018
În primele nouă luni ale anului, din numărul total de sosiri, sosirile turiştilor români în structurile de primire turistică cu funcţiuni de cazare au reprezentat 79,8%, în timp ce turiştii străini au reprezentat 20,2%.În ceea ce priveşte sosirile turiştilor străini în structurile de primire turistică, cea mai mare pondere au deţinut-o cei din Europa (74,4% din total turişti străini), iar din aceştia 84,9% au fost din ţările aparţinând Uniunii Europene, mai arată sursa citată.
Înnoptările înregistrate în structurile de primire turistică în perioada 1.01-30.09.2019 au însumat 23902,0 mii în creştere cu 6,0% faţă de cele din perioada 1.01-30.09.2018.
În perioada 1.01-30.09.2019, din numărul total de înnoptări, înnoptările turiştilor români în structurile de primire turistică cu funcţiuni de cazare au reprezentat 82,8%, în timp ce înnoptările turiştilor străini au reprezentat 17,2%. În ceea ce priveşte înnoptările turiştilor străini în structurile de primire turistică, cea mai mare pondere au deţinut-o cei din Europa (72,1% din total turişti străini), iar din aceştia 84,3% au fost din ţările aparţinând Uniunii Europene.
Durata medie a şederii în perioada menţionată a fost de 2,4 zile la turiştii români şi de 2,0 zile la turiştii străini.
Indicele de utilizare netă a locurilor de cazare în perioada 1.01-30.09.2019 a fost de 35,4% pe total structuri de cazare turistică, în creştere cu 2,1 puncte procentuale faţă de perioada 1.01-30.09.2018. Indici mai mari de utilizare a locurilor de cazare în perioada 1.01-30.09.2019 s-au înregistrat la hoteluri (44,0%), bungalouri (33,2%), vile turistice (29,7%), spaţii de de cazare pe nave (27,9%), hosteluri (26,4%), campinguri (24,5%) şi pensiuni turistice(23,1%).
Pe judeţe, în perioada 1.01-30.09.2019, sosirile turiştilor în structurile de primire turistică cu funcţiuni de cazare turistică*) au înregistrat valori mai mari în: Municipiul Bucureşti (1530,7 mii), Constanţa (1309,6 mii), Braşov (1062,5 mii), Cluj (509,4 mii), Mureş (466,8 mii) şi Prahova (445,9 mii) iar înnoptările turiştilor*) au înregistrat valori mai mari în: Constanţa (4981,8 mii), Municipiul Bucureşti (2637,1 mii), Braşov (2118,9 mii), Bihor (1186,4 mii), Vâlcea (1156,9 mii), Prahova (996,9 mii), Cluj (955,4 mii) şi Mureş (903,5 mii).
Cele mai multe sosiri ale turiştilor străini cazaţi în structurile de primire turistică cu funcţiuni de cazare**) au provenit din Germania (239,3 mii), Israel (180,6 mii), Italia (170,2 mii), S.U.A. (129,3 mii), Ungaria (128,1 mii), Franţa (122,7 mii) şi Regatul Unit (108,8 mii).
Sosirile vizitatorilor străini în România, înregistrate la punctele de frontieră, au fost în perioada 1.01-30.09.2019 de 10023,4 mii, în creştere cu 10,2% faţă de aceeaşi perioadă a anului trecut. Mijloacele de transport rutier şi aerian au fost cele mai utilizate pentru sosirile vizitatorilor străini în România, reprezentând 75,1%, respectiv 22,4% din numărul total al sosirilor.
Plecările vizitatorilor români în străinătate, înregistrate la punctele de frontieră, au fost în perioada 1.01-30.09.2019 de 18446,0 mii, în creştere cu 10,0% comparativ cu perioada 1.01-30.09.2018. Mijloacele de transport rutier şi aerian au fost cele mai utilizate pentru plecările în străinătate, reprezentând 69,7%, respectiv 29,8% din numărul total de plecări.
