
# درگذشت چهره پرسابقه آموزش و پرورش

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697021/%D8%AF%D8%B1%DA%AF%D8%B0%D8%B4%D8%AA-%DA%86%D9%87%D8%B1%D9%87-%D9%BE%D8%B1%D8%B3%D8%A7%D8%A8%D9%82%D9%87-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4)


        جعفر نجفی علمی فوق لیسانس جامعه شناسی داشت و در تحصیلات حوزوی و اطلاعات فقهی در حد یک مجتهد شناخته می‌شد و روحانیون بلند مرتبه‌ای در قم بر دانش عمیق حوزوی او صحه می‌گذاشتند.
      
محمد جعفر نجفی علمی، از چهره‌های پرسابقه آموزش و پرورش درگذشت.او که در دولت دوم میرحسین موسوی و در دوران ریاست جمهوری آیت الله خامنه ای، استاندار فارس بود پس از پیروزی انقلاب یک چند فرماندار ممسنی و در دوران وزارت شهید محمدعلی رجایی، مدیر کل تربیت معلم شد. به گزارش عصرایران، نجفی علمی از پایه‌گذاران و معلمان مدرسه راهنمایی مفید در سال‌های پیش از انقلاب بود. مدرسه‌ای که در آن نه از سرود شاهنشاهی خبری بود و نه از مراسم 9 آبان و برخلاف مدرسه علوی (که به تصریح امام خمینی دانش آموزان را دور از سیاست، بار می‌آوردند) با ظرافت موضوعات سیاسی را نیز در سطح درک دانش‌آموزان به نوجوان انتقال می‌دادند. جعفر نجفی علمی فوق لیسانس جامعه شناسی داشت و در تحصیلات حوزوی و اطلاعات فقهی در حد یک مجتهد شناخته می‌شد و روحانیون بلند مرتبه‌ای در قم بر دانش عمیق حوزوی او صحه می‌گذاشتند.او تجربه دوبار کاندیداتوری در انتخابات مجلس شورای اسلامی را نیز داشت و هر چند از جانب انجمن اسلامی معلمان حمایت شد اما در فهرست نهایی ائتلاف قرار نگرفت و به مجلس راه نیافت.مرحوم نجفی علمی که در کارنامه او سرپرستی مدارس ایرانی در امارات عربی متحده نیز ثبت شده، نزد مدیران فرهنگی دهه‌های 70،60 و 80 در آموزش و پرورش مورد احترام و شناخته شده بود.تشییع و تدفین او روز چهارشنبه در قم و از مسجد خاتم الانبیای این شهر انجام می شود و زمان مراسم ترحیم تهران روز‌ پنج‌شنبه 16 آبان 1398 در مسجد النبی تهرانسر است.
