
# صادرات بیش از 1.2 میلیارد دلار کالا از مرزهای کرمانشاه

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696497/%D8%B5%D8%A7%D8%AF%D8%B1%D8%A7%D8%AA-%D8%A8%DB%8C%D8%B4-%D8%A7%D8%B2-12-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%DA%A9%D8%A7%D9%84%D8%A7-%D8%A7%D8%B2-%D9%85%D8%B1%D8%B2%D9%87%D8%A7%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87)

کرمانشاهناظر گمرکات استان کرمانشاه از صدور بیش از یک میلیارد و 200 میلیون دلار کالا از طریق مرزها و گمرکات استان طی هفت ماهه امسال خبر داد.
به گزارش ایسنا، خلیل حیدری گفت: در هفت ماهه امسال یک میلیارد و 201 میلیون و 434 هزارو 157 دلار کالا به وزن دو میلیون و 842 هزار و 166 تن از گمرکات و بازارچه‌های مرزی استان کرمانشاه به خارج از کشور صادر شده که نسبت به مدت مشابه سال گذشته از نظر ارزش 26 درصد و از نظر وزن 16 درصد کاهش داشته است.
وی ادامه داد: 644 میلیون و 935 هزارو 64 دلار از این کالاه در گمرکات کرمانشاه، پرویزخان، خسروی و پاوه اظهار و صادر شده که این میزان نسبت به مدت مشابه سال گذشته از نظر ارزش 23 درصد و از حیث وزن 28 درصد کاهش داشته است.
به گفته حیدری، سایر گمرکات کشور نیز در این مدت 556 میلیون و 499 هزارو 93 دلار کالا از طریق مرزهای استان کرمانشاه به خارج از کشور صادر کرده‌اند که این میزان نسبت به مدت مشابه سال گذشته از نظر وزن پنج درصد افزایش و از بعد ارزش 30 درصد کاهش داشته است.
ناظر گمرکات استان کرمانشاه عمده کالاهای صادراتی از طریق این گمرکات را گوجه فرنگی تازه یا سردکرده، میله‌های آهنی یا فولادی گرم نوردشده، لوازم خانه داری و پاکیزگی از مواد پلاستیکی، پنیر، انواع بستنی، هندوانه تازه، انواع کاشی دیواری، آهن یا فولاد تخت نوردشده، بیسکویت، ماست، رب گوجه فرنگی، سوسپانسیون و انواع محصولات نایلونی و پلاستیکی اعلام کرد و یادآور شد: مجموع کالاهای صادراتی استان در هفت ماهه امسال به 682 نوع رسیده است.
وی با بیان اینکه در این مدت در مجموع از گمرکات استان کرمانشاه به 26 کشور صادرات قطعی صورت گرفته، عنوان کرد: بیشترین صادرات را به کشور عراق داشتیم.
