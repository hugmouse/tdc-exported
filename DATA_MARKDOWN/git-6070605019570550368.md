
# L'Aràbia Saudita traurà a borsa Aramco, l'empresa pública de petroli

Published at: **2019-11-03T13:48:59+00:00**

Author: ****

Original: [Ara.cat](https://www.ara.cat/internacional/Arabia-Saudita-Aramco-empresa-publica_0_2337366366.html)

El príncep hereu saudita Mohamed Bin Salman (MBS) està decidit a tirar endavant el seu pla de reforma econòmica per diversificar l'economia de monocultiu petrolier. Finalment Riad ha decidit treure a la borsa saudita Aramco, la companyia pública de petroli, una operació anunciada el 2016, quan MBS va parlar de vendre el 5% de la companyia. No s'ha precisat la data, ni el percentatge de la privatització del gegant petrolier, ni tampoc el preu de sortida de les accions, però amb només el 2% dels títols de la companyia a la venda podria arribar a ser l'oferta pública inicial més gran de la història. La companyia més rendible del món, però, s'enfronta als riscos geoestratègics d'una regió en flames, l'ocàs dels combustibles fòssils i l'opacitat del seu règim.
El director executiu de la petroliera, Amin al-Naser, va assegurar ahir en la roda de premsa de l'anunci que el prospecte de l'oferta pública inicial (OPI) es publicarà el dia 9. Les accions haurien de començar a cotitzar a principis de desembre. Els beneficis de la venda de les accions passaran al Fons Saudita d'Inversió Pública (PIF), que finança els megaprojectes del regne. El fons podria obtenir entre 20.000 i 40.000 milions de dòlars (entre 18.000 i 36.000 milions d'euros) amb la sortida a borsa, una injecció per implementar la reforma econòmica amb l'horitzó 2030 que MBS s'ha fixat.
Una de les grans incògnites que s'ha de desvelar és el valor de l'empresa. Bin Salman volia establir-lo en dos bilions de dòlars (1,79 bilions d'euros), però els analistes han fet estimacions més baixes, d'entre 1,2 i 1,5 bilions. En aquesta estimació més baixa, Aramco continua superant les empreses més cotitzades del món, Apple i Microsoft, amb un valor d'un bilió de dòlars cadascuna. Un dels factors a valorar és l'impacte dels atacs del 14 de setembre contra les instal·lacions petrolieres d'Abqaiq i Khurais, que van fer caure un 5% la producció mundial de petroli i van suposar pèrdues de 2.000 milions per a l'empresa pública saudita.

        El petroli es dispara de preu en el pitjor moment
      
El president d'Aramco, Iàssir al-Rumayyan, ha descartat en una roda de premsa que de moment es faci l'emissió addicional del 3% en una borsa estrangera com es planejava. L'oferta pública s'havia anunciat el 2018 i els endarreriments han desencadenat crítiques contra Riad per manca de transparència. "Aramco és molt més transparent que abans, però encara no queda clar si en podrem veure tot l'estat financer amb claredat", ha dit Andrew Lebow, de Commodity Research Group a l'agència AFP.
La sortida a borsa de l'energètica saudita és la peça clau de l'ambiciós pla del príncep saudita per acabar el 2030 amb la dependència econòmica del petroli del regne, que és el segon productor mundial de cru, després que els Estats Units li passessin al davant gràcies a la polèmica tècnica del fracking, que consisteix en injectar aire o aigua al subsòl a elevades pressions per trencar les roques. El petroli saudita, en canvi, gaudeix d'un dels costos de producció més baixos del planeta.
Aramco espera fer l'oferta pública més important del món, amb uns 53.000 milions d'euros. "L'objectiu és garantir als nostres accionistes una creació de valor a llarg termini més enllà dels cicles del preu del petroli, mantenint la prioritat de la producció de gas i petroli", ha dit Nasser.
La banca saudita assegura que els inversors locals –molts dels quals van estar implicats en les operacions anticorrupció del 2017 ordenades per MBS, que va convertir l'Hotel Ritz-Carlton de Riad en una presó de luxe per a 300 magnats inclosos membres de la família reial– cobriran ràpidament l'oferta i disposaran de crèdit per fer-ho. Per fer més atractiva la venda, el regne diu que renunciarà a una part dels dividends per donar prioritat als nous accionistes i també que retallarà els impostos i les regalies que la petroliera paga a l'estat.
Els inversors estrangers s'han mostrat més escèptics, però JP Morgan, Goldman Sachs, Morgan Stanley i Citigroup han estat treballant en la sortida d'Aramco a borsa. Cal tenir en compte que el moviment per lluitar contra l'emergència climàtica ha portat alguns grans inversors nord-americans i europeus a abandonar el sector del gas i el petroli. A més, també hi ha el risc reputacional d'invertir a l'Aràbia Saudita, acusada de crims de guerra al Iemen o de l'assassinat del periodista Jamal Khashoggi.
Aramco (que prové de l'Arabian American Company, fundada el 1944) extreu uns 10 milions de barrils de cru al dia, un 10% de la producció mundial. L'any passat va ser l'empresa més rendible del planeta amb uns ingressos nets de 111.000 milions de dòlars, cinc vegades més que els seus competidors, Shell i Exxon.
