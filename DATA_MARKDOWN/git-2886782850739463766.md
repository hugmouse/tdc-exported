
# A németek is kivezetik a műanyag szatyrokat

Published at: **2019-11-07T09:45:50+00:00**

Author: **MTI **

Original: [euronews](https://hu.euronews.com/2019/11/07/a-nemetek-is-kivezetik-a-muanyag-szatyrokat?utm_term=Autofeed&utm_medium=Social&utm_source=Twitter)

A német szövetségi kormány elfogadta és a törvényhozás elé terjesztette szerdán a kiskereskedelemben használatos műanyag zacskók forgalmazásának korlátozására készített javaslatát.
A műanyag hulladék mennyiségének csökkentését szolgáló javaslat szerint a kiskereskedelmi vállalkozások nem hozhatnak forgalomba 15 és 50 mikrométer közötti falvastagságú műanyag tasakokat, vagyis áruházi szatyrokat.
Betiltják az úgynevezett biozacskókat is, a csomagolási törvényt módosító javaslat indoklása szerint azért, mert nehezen bomlanak le, és az alapanyagnak használt növények termesztéséhez gyakran rendkívül sok rovarirtó szert használnak, és így nem jelentenek igazán környezetbarát, fenntartható alternatívát a hagyományos műanyag zacskók helyett.
A tilalom megsértése 100 ezer euróig (33 millió forint) terjedő pénzbüntetéssel sújtandó - áll a javaslatban, amely fél év türelmi idő után válhat törvénnyé, ha elfogadja a törvényhozás mindkét kamarája, a Bundestag és a tartományi kormányokat összefogó Bundesrat.
A 15 mikrométernél vékonyabb falú, ultrakönnyű tasakokat nem tiltják be. Ezek a zacskók főleg a darabonként árult zöldség és gyümölcs higiénikus szállítását szolgálják, nemigen van helyettük környezetbarát alternatíva, és használatuk korlátozása arra ösztönözhetné a termelőket, gyártókat és kereskedőket, hogy még több terméket forgalmazzanak eleve műanyag csomagolásban - emelte ki közleményében a német kormány, megjegyezve, hogy a vonatkozó európai uniós irányelv is kivételt tesz az ilyen zacskókkal.
A kormány 2016-ban megállapodott a kiskereskedelmi ágazat képviselőivel, hogy külön törvény nélkül, önként díjkötelessé teszik az addig ingyenes áruházi műanyag zacskókat. Ennek hatására az egy főre jutó zacskófogyasztás csaknem kétharmaddal csökkent, évi 68 darabról 24-re.
Azonban a lakossági csomagolóanyag-felhasználás így is történelmi csúcson van Németországban, és folyamatosan növekszik. Egyszer használatos műanyag vagy papír pohárból például átlagosan óránként 320 ezer darab fogy, és a műanyag hulladék mennyisége valamennyi típust együttvéve 2015 óta 3,9 százalékkal emelkedett, 6,15 millió tonnára.
Ezért további lépéseket tesznek a műanyagok használatának csökkentésére és az újrahasznosítási arány növelésére, például a környezetvédelmi minisztérium vezetésével tárgyalnak az érintett érdekképviseletekkel arról, hogy miként lehet minél hamarabb, és a 2021-es határidő előtt teljesíteni azt az európai uniós előírást, amely tiltani rendeli az egyszer használatos műanyagok számos fajtája, köztük a tányérok, evőeszközök és szívószálak forgalmazását.
