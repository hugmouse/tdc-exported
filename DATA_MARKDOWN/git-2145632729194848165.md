
# Elon Musk a anunţat preţul unei lansări a Starship care va duce pământenii în spaţiu

Published at: **2019-11-07T22:00:00+00:00**

Author: **Adrian Popovici**

Original: [DESCOPERĂ](https://www.descopera.ro/dnews/18550918-elon-musk-a-anuntat-pretul-unei-lansari-a-starship-care-va-duce-pamantenii-in-spatiu)

Navele Starship ar putea să transporte până la 100 de pasageri, cu un cost de doar două milioane de dolari, mai ieftin faţă de lansările actuale.
Explorarea spaţială este un obiectiv cât se poate de nobil, dar şi extrem de costisitor. Totuşi, conform lui Elon Musk, CEO-ul SpaceX, costul unei lansări ar putea să scadă considerabil, ajungând la doar două milioane de dolari, notează Space.
Elon Musk este de părere că navetele din programul Starship, care ar putea transporta până la 100 de persoane simultan şi care vor fi transportate de către rachetele reutilizabile Super Heavy, vor reduce considerabil costurile lansării. El aproximează că combustibilul necesar unei lansări va costa în jur de 900.000 de dolari, restul sumei până la 2.000.000 fiind reprezentat de către costurile operaţionale.
Această estimare a costurilor a fost făcută în cadrul evenimentului Space Pitch Day, în care companiile private încearcă să îşi vândă serviciile şi tehnologiile Forţelor Aeriene ale Armatei Statelor Unite.
În cadrul acestui eveniment, Musk a recunoscut faptul că companiile sale, SpaceX şi Tesla, nu realizează studii de piaţă şi, în schimb, se concentrează pe crearea unor rachete, navete spaţiale şi maşini pe care „oamenii vor vrea să le cumpere” atunci când vor fi pe piaţă, fiind singur că produsele sale vor da naştere cererii care să justifice investiţia în proiectarea şi dezvoltarea acestora.
Elon Musk este de părere că pentru reducerea costurilor misunilor spaţiale, dar şi pentru a asigura succesul explorării spaţiale umane, navetele şi rachetele trebuie să fie reutilizabile. SpaceX investind timp şi resurse în crearea unor tehnologii spaţiale care să poată fi utilizate de mai multe ori.
Deşi costurile pentru o lansare ar putea să scadă până la doar două milioane, Musk nu a precizat cât ar fi tarifele pe care SpaceX le-ar practica în aceste condiţii. În prezent, SpaceX are un tarif între 62 şi 90 de milioane de dolari pentru fiecare lansare, ceea ce poate părea scump, dar, în comparaţie cu competitorii, tinde să fie destul de ieftin.

        Citeşte şi:
      

        
          Elon Musk a identificat o potenţială problemă a bazei de alimentare de pe Lună
        
      

        
          Elon Musk a prezentat designul rachetelor Starship care vor transporta oameni către Lună şi Marte
        
      

        
          Elon Musk a trimis primul tweet folosind reţeaua Starlink
        
      

        
          Elon Musk este de părere că ar trebui să folosim focoase nucleare pe Marte
        
      
