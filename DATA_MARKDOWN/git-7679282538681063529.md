
# 12 साल तक भत्ते न देने पर हाईकोर्ट सख्त, चक्रवृद्दि ब्याज के साथ भुगतान का निर्देश

Published at: **2019-11-04T18:34:14+00:00**

Author: **विधि संवाददाता,प्रयागराज**

Original: [https://www.livehindustan.com](https://www.livehindustan.com/national/story-12-saal-tak-batte-na-dene-par-high-court-sakht-chakravriddhi-byaj-k-sath-bhugtan-ka-nirdesh-2832091.html)

इलाहाबाद हाईकोर्ट ने उपनिदेशक माध्यमिक शिक्षा के उस आदेश को रद्द कर दिया है, जिसके तहत उत्तराधिकार प्रमाण पत्र न देने के आधार पर सेवा परिलाभों के भुगतान में देरी पर ब्याज देने से इनकार कर दिया गया था। कोर्ट ने कहा कि मृतक कर्मचारी ने पति को सेवा पंजिका में नामित किया था, ऐसे में उत्तराधिकार प्रमाण पत्र मांगने की आवश्यकता नहीं थी। कोर्ट ने सख्त रुख अपनाते हुए नौ फीसदी चक्रवृद्धि ब्याज के साथ छह सप्ताह में भुगतान करने का निर्देश भी दिया है ।यह भी कहा कि आदेश का पालन नहीं होने पर छह सप्ताह के बाद 12 फीसदी ब्याज देना होगा।
 यह आदेश न्यायमूर्ति सुनीत कुमार ने मोहम्मद रमजान अली की याचिका पर अधिवक्ता संतोष कुमार त्रिपाठी को सुनकर दिया है। याची की पत्नी रसीदा खातून की हमीदिया गर्ल्स इंटर कॉलेज में सहायक अध्यापिका थी। सेवाकाल में उनकी मृत्यु हो गई । याची को सेवानिवृत्ति परिलाभों का भुगतान करने में विभाग ने 12 साल की देरी की। ।9 साल के बाद जीपीएफ व पेंशन दिया गया।  उपनिदेशक माध्यमिक शिक्षा ने याची को भुगतान में हुई देरी को यह कहते हुए अमान्य कर दिया कि याची ने उत्तराधिकार प्रमाण पत्र देने में देरी की। कोर्ट ने कहा कि 4 फरवरी 1986 के शासनादेश के तहत छह माह के भीतर सेवानिवृत्त परिलाभ का भुगतान कर दिया जाना चाहिए। इस बात पर भी ध्यान नहीं दिया गया कि मृतक अध्यापिका ने अपनी सेवा पंजिका में पति को नामित किया था। इसके बावजूद उत्तराधिकार प्रमाण पत्र मांगा गया, जो नियमों के विरुद्ध है इसलिए उत्तराधिकार प्रमाण पत्र मिलने में देरी के आधार पर भुगतान में देरी करना सही नहीं कहा जा सकता। 
