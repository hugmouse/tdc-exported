
# Én av tre byråledere har fått mindre tillit til norske journalister

Published at: **2019-11-07T08:53:16+00:00**

Author: **Dag Robert Jerijervi**

Original: [Kampanje](https://kampanje.com/markedsforing/2019/11/en-av-tre-byraledere-har-fatt-mindre-tillit-til-norske-journalister/)


        NRK og Aftenposten nyter mest tillit i reklame- og kommunikasjonsbransjen.
      
I kveld går Byråprofil av stabelen. Det er 30. gang Kampanje og Kantar deler ut prisen som går til byråene med best omdømme blant norske annonsører, og i kveld kommer årets fasit.
I forbindelse med Byråprofil-undersøkelsen, gjennomfører Kampanje og Kantar også en egen byrålederundersøkelse. Der får 51 ledere i Norges største reklame-, medie- og kommunikasjonsbyråer svare på en rekke bransjeaktuelle spørsmål.
I år har Kampanje spurt byrålederne om de har fått mer eller mindre tillit til norske journalister i løpet av det siste året. 35 prosent av byrålederne svarer at de har fått mindre tillit, mens bare 4 prosent har fått økt tillit til journalistene. For resten er tilliten uendret.
Tror «Vulkan-gate» kan ha spilt innMedieanalytiker Alexander Eidsæther mener 35 prosent utgjør en betydelig andel av respondentene, men han understreker at dette er første gang vi har spurt byrålederne om tilliten til norske journalister og at vi derfor ikke har tall å sammenligne med.
- Jeg vil tro at VG og «Vulkan-gate» kan ha spilt inn, sier Eidsæther og viser til feilene VG gjorde i dekningene av Trond Giskes Bar Vulkan-besøk tidligere i år.
- Og så er det sånn at de aller fleste har uendret eller mer tillit, og vi skal ikke glemme det heller, skyter han inn.

        Les mer: Ny stor kilderapport: Vil stramme inn journalistenes sitatpraksis og bruk av anonyme kilder
      
Mest tillit til NRK og AftenpostenVi ba også byrålederne vurdere et utvalg mediehus på en skala fra 1 til 6, der 1 signaliserer liten grad av tillit og 6 signaliserer stor grad av tillit. Resultatene viser at også blant byrålederne er det stor forskjell på hvordan man vurderer tilliten til de ulike mediehusene. 
Reklamefrie NRK kommer aller best ut med et snitt på 5,4, mens Aftenposten er i en særklasse blant de kommersielle mediehusene med et snitt på 5,1. Til sammenligning har TV 2 et snitt på 4,3, mens VG og Dagbladet har henholdsvis 3,8 og 3,6.
- Det er veldig hyggelig å få denne anerkjennelsen fra et utvalg ledere som kjenner bransjen godt, sier sjefredaktør Espen Egil Hansen i Aftenposten til Kampanje.
- Vi vet at tillit fra våre abonnenter og fra samfunnet for øvrig er det en tillit som må fornyes og fortjenes. I Aftenposten har vi jobbet systematisk gjennom flere år for å heve kvaliteten i alt vi gjør. Jeg gleder meg over at vi topper denne og flere andre tillitsmålinger, og vet samtidig at vi må jobbe enda mer for å beholde posisjonen i fremtiden, legger han til.
Liten tillit til ResettNest nederst av de mediene Kampanje har bedt byrålederne rangere, finner vi Nettavisen med et snitt på 2,9 av 6. Helt til sist kommer Resett med et snitt på 1,8. Sistnevnte har vært gjenstand for en rekke annonseboikotter der store annnsører har valgt å fjerne annonsene sine fra det omstridte nettstedet etter å ha blitt gjort oppmerksom på at de har blitt plassert der av den programmatiske plattformen.
Alexander Eidsæther i Kantar Media mener det er verdt å huske på hvilken gruppe byrålederne representerer.
- Dette er eliten, sier han.
Da Medietilsynet la frem sin ferske tillitsundersøkelse forrige uke, var det også NRK som toppet listen, etterfulgt av TV 2 og Aftenposten. 

        Les mer: TV 2 er vinnere i ny tillitsundersøkelse - VG straffes fortsatt av leserne
      
