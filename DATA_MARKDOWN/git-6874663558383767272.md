
# מה אמא שלך הייתה אומרת לי עליך? - השאלות של מנכל פלוריסטם בראיון עבודה

Published at: **2019-11-06T00:00:00+00:00**

Author: **מעין מנלה**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773172,00.html)

יקי ינאי, מנכ"ל חברת הביו-טכנולוגיה פלוריסטם, לומד הרבה מהדרך שבה אנשים הולכים במסדרונות. "בחברה צוחקים עלי שלפי איך שאנשים הולכים במסדרונות אני יודע מה שלומם. אפילו בהליכה קצרה של מועמד שהולך 10 מטר לקראתי אני יכול ללמוד משהו עליו משפת הגוף", הוא אומר.
בחברת פלוריסטם החיפאית, שמפתחת תרופות מתאי גזע משליות של נשים שתרמו אותן לאחר ניתוח קיסרי מועסקים 160 עובדים והיא נסחרת בת"א ובנאסד"ק. ינאי מראיין רק את המנהלים, אנשי המפתח ואלה שעובדים ישירות איתו ומדגיש שהוא מחפש "שותפים ולא עובדים". "אני מחפש אנשים שחיים את החברה, את זיק בעיניים, את היכולת להתחבר לקונספט ולמוצר - זו לא חברה שמייצרת ברזלים ובה מאוד ברור וידוע מה כל עובד צריך לעשות. אני צריך שכל העובדים יתייחסו לחברה כאילו זו החברה שלהם ולכן גם אין פה עובדי קבלן וכל העובדים הם גם בעלי מניות".
אלה השאלות שינאי אוהב לשאול בראיונות עבודה:

        1. ספר לי על הדבר שאתה הכי גאה בו, שעשית בחייך, אישית או מקצועית; ספר לי על כישלון מפואר שלך, בחיים המקצועיים או בחיים האישיים, כישלון מהדהד שאתה זוכר עד היום.
      
"לא מעניינת אותי התשובה - הכישלון או ההצלחה, אלא איך הם ניגשים לנושא וזה חלק מהתפיסה של לראות איך אנשים מסוגלים לתקשר את הדברים הטובים והפחות טובים שלהם. כולנו מצליחים וכולנו נכשלים אבל השאלה היא מה מפיקים מזה קדימה. השאלה היא האם הם מבינים את התהליך שהוביל להצלחה או לכישלון".

        2. מה אמא שלך או בן/בת הזוג היו אומרים לי עליך?
      
"היום העולם שלנו התערבב לחלוטין ואני חושב שהעבודה ממלאת חלק גדול בחיים שלנו. בפלוריסטם יש חשיבות גדולה לאישיות שעובדים, במיוחד בכירים מביאים לחברה, אני מאמין שלא באמת ניתן לייצר הפרדה מלאה בין העובד בבית לעובד במקום העבודה, ולרוב שאלה זו נותנת צוהר משמעותי לאישיות הביתית, מחוץ לעבודה של המועמד. אני מדגיש שלא חייבים לענות על השאלה אם מרגישים לא בנוח, אבל למדתי ששאלה זו והתגובה אליה מספרת לי לא מעט על המועמד", הוא אומר. "אנשים מופתעים מהשאלה הזאת אבל זה המקום שבו אנשים נפתחים והיא מורידה הגנות".
הוא מפנה את השאלה הזאת רק לבכירים מכיוון שאלה העובדים שבהמשך הדרך הולכת להיות לו מערכת יחסים משמעותית מולם. "זו שאלה שבה אני מציץ רגע לחיים של אנשים ואני עושה את זה רק במקומות שבהם זה סופר קריטי", הוא מסביר. נשים מנהלות למשל שמתראיינות מספרות לו הרבה בשאלה זו על הקונפלקיטים שלהן בין עבודה לבית למשל: "אמא שלי חושבת שאני משוגעת ואני צריכה להיות יותר עם הילדים" או "אמא שלי סופר גאה בי על הקריירה שלי". בחברה מועסקות לא מעט נשים מנהלות "בתור אבא לשלוש בנות שיוויון בהעסקה מאוד חשוב לי", הוא אומר.

        4. האם מועמד הוא אגרסיבי מדי?
      
זו כמובן לא שאלה שנשאלת באופן ישיר אלא יותר התרשמות כללית. גם מועמד שאינו אגרסיבי מספיק זה משהו שמדליק אצלו נורה אדומה. "בעובדים שאני מזהה אגרסיביות משמעותית מסווית, אני נוהג להפריע להם באמצע התשובה על אחת השאלות עם שאלות נוספות, לפעמים בנושאים לא קשורים. המועמד שנמצא ממילא בסיטואציה מלחיצה, מגיב לסיטואציה בצורות שונות. אני נוהג להשתמש בגישה זו רק שיש לי ספק לגבי עודף אגרסיביות, או חשש כי המועמד עלול לא להגיב טוב לעמידה בלחצים", הוא מסביר. מועמדים שפועלים בצורה כוחנית אינם מתאימים לטעמו לתפקידים בכירים וצריכים שתהיה להם יכולת עמידה והתמודדות עם אינטראקציה מפריעה.

        5. מה מסקרן אותך? מה התחביבים שלך?
      
"אני מתעכב לא מעט על נושא זה, מנהלים מוצלחים אלה מנהלים שעולמם עשיר והם סקרנים. בדר"כ יכולים לעסוק בתחומים שונים ומשונים. דיבור על תחביב לעומק גורם למועמד להשתחרר ולתת יותר מהאישיות שלו". לדוגמא, הוא מספר על עובד שסיפר שהתחביב שלו הוא אקווריומים. "אני רוצה לראות את ההעמקה שלהם בתחביב, במקומות שהם אוהבים ואפשר לפתח את זה - למשל מה סוגי הדגים, תנאי האור - אני רוצה לראות עד כמה עשיר העולם של האדם כי אדם שמעמיק בתחביב יעמיק גם במקומות אחרים".

        6. מה הדברים שהכי מרגיזים אותך במקום העבודה?
      
המטרה בשאלה זו היא להבין מהם הדברים שמפריעים למועמד בסביבת העבודה שלו . יש כאלה שענו שמיקרומנג'מנט מפריע להם, אחרים כועסים כשמתקשרים אליהם מחוץ לשעות העבודה, או כשאין מספיק סדר בניהול משימות.
"לכל אחד יש פיוז אחר שקופץ ואני באמת רוצה לדעת כשאני מתקשר עם האנשים האלה מהם המקומות הפחות נוחים להם. להבין איזה טיפוס אנחנו הולכים להביא לשולחן ההנהלה. אני מדמיין את שאר חברי ההנהלה יושבים בישיבה השבועית ואיך אותו האדם מתחבר עם הפאזל הזה".

        7. האם אתה עוסק בספורט?
      
אמנם ינאי מרגיע שלא כולם חייבים להיות ספורטאים אך הוא כן בעל חיבה מיוחדת לספורט. "יש לנו עובדים מצויינים שמעולם לא רצו 100 מטר, אבל ככלל שמתי לב שהרבה פעמים אנשים שכן עוסקים בספורט הם חרוצים וממוקדי מטרה.אנחנו חברה שעוסקת בבריאות ואני מאמין שזה טוב לעשות ספורט ומודה שיש לי חיבה לספורטאים".
"אני גם לומד הרבה מסוג הספורט שאדם עושה ( אולי כי אני בעצמי אוהב מאוד לרוץ). יש כאלה שאוהבים מרתונים, אחרים פילאטיס, יש מי שמתחיל כל בוקר בשחייה. אני רוצה לשמוע כל אחד מה הוא עשה ומה הפונטציאל לגרור אותו לקבוצת הריצה של החברה", הוא אומר בחיוך.  

        8. שאלת עומק על נושא שהוא מכיר, הבנה מנגנונית של התרופה שהוא אחראי על פיתוחה היום.
      
"בחברה כמו פלוריטם אין אפשרות להיות רק מנהל, צריך לדעת לראות את הפרטים מלמעלה וגם להיות מסוגל לצלול צלילות עומק משמעותיות. חשוב לי מאד להבין שהמועמד מסוגל להבין את עבודתו לפרטי פרטים. תפיסתי הניהולית היא שמנהל גם צריך להבין החומר עליו הוא אחראי ולא להיות רק מנהל, אני מחפש לראות העמקה, הבנה של הפרטים, יכולת מקצועית לגשת לחומר, חשיבה מקורית ויכולות להסביר נושא. שאלה זו מצריכה אותי בדרך כלל להתכונן לראיון ולהבין את תחום העיסוק הנוכחי של המועמד".
