
# ۹ نکته مهم که در سالگرد ازدواج نباید از آن غافل شوید

Published at: **2019-11-06T17:54:00+00:00**

Author: ****

Original: [جامعه خبری تحلیلی الف](https://www.alef.ir/news/3980815073.html)

برگزاری جشن سالگرد ازدواج یکی از اقدامات زیبایی است که رعایت نکاتی درباره نحوه اجرای آن می‌تواند شکوه آن را بیشتر کند.
تاریخ‌ها و مناسبت‌های مختلف در زندگی بسیاری از ما حسابی پررنگ می‌شوند آنقدر که ممکن است رمز کامپیوتر یا کارت بانک‌مان شوند و بخواهیم از این طریق مهم بودن آن تاریخ‌ها را برای خودمان و حتی همسرمان نشان دهیم. در میان تاریخ‌هایی که روزانه در تقویم از کنار ما گذر می‌کنند شاید «سالگرد ازدواج» یکی از مهم‌ترین مناسبت‌ها برای یک زوج باشد. معمولا بیشتر زوجین هرسال دوست دارند در این روز یادبود آغاز زندگی مشترک‌شان را جشن بگیرند و شاید از چند روز قبل ذهن‌شان درگیر است که چطور چنین روز مهمی را برگزار کنند؟
برخی ترجیح می‌دهند به باشکوه‌ترین شکل ممکن این مراسم را جشن بگیرند و دوباره جشن عروسی کوچکی راه بیندازند. برخی هم ترجیح می‌دهند آن را ساده‌تر و صمیمانه‌تر برگزار کنند. اما کدام یک درست است؟ آیا برگزاری جشن سالگرد ازدواج به همراه عده‌ای از فامیل و دوست و آشنا آن هم به صورت مفصل درست است و نشانه علاقه بیشتر یا یک جشن ساده دو نفره هم می‌تواند نشانه علاقه و محبت زوجین به یکدیگر باشد؟ اصلا آیا اهمیت دادن به این تاریخ و مهم دانستن سالگرد ازدواج اثری بر روابط عاطفی زن و شوهرها دارد؟ و سوال بعدی این است که چطور می‌شود مراسمی برای این روز مهم در زندگی مشترک برگزار کرد که تاثیرات عمیق‌تری بر رابطه عاطفی زن و شوهر داشته باشد؟ «سجاد کریمان مجد» مشاور خانواده در این مورد به ما پاسخ می‌دهد.
به تناسب اتفاقاتی که در اطراف ما می‌افتد کلماتی مانند «سالگرد» و یا «ماهگرد» را در لابلای ادبیات عاطفی آدم‌ها می‌شنویم. در سالهای اولیه زندگی مشترک و یا دوران نامزدی و یا سالهای ابتدایی بچه‌دار شدن می‌بینیم که زوجین و یا پدر و مادر تلاش می‌کنند که مراسم باشکوهی بگیرند. اما بعضی از اتفاقات خوب در فضای زندگی مشترک وجود دارد که می‌تواند لوث شود و آن قشنگی و طراوتش را از دست بدهد. درست مثل گرامیداشت مناسبتی مثل سالگرد ازدواج که می‌تواند بهانه‌ای برای مرور آن مساله و فرصتی برای تعالی دو نفر باشد، وقتی تبدیل به چیزی مثل «ماهگرد» می‌شود باعث می‌شود از یک موقعیت متعالی به یک موقعیت ظاهرسازانه و دم دستی تبدیل شود.
وقتی ما سالگرد ازدواج می‌گیریم یعنی می‌خواهیم ارزشمند بودن یکسال باهم بودن‌مان کنار هم را گرامی بداریم و بگوییم من در کنار تو یکسال زندگی کردم و این موضوع را ارزشمند می‌دانم. پس باید فلسفه این گرامیداشت را بدانیم.
آقایان یک مقداری در به یاد آوردن تاریخ‌ها ضعیف هستند. یعنی موقعیت‌های خاص و به یادماندنی را که برای خانم‌ها دقیق به خاطر می‌ماند شاید به دلایل مختلف دقیق به خاطر نیاورند. این موضوع در همه جای دنیا وجود دارد. اینکه یک مرد به سالگرد ازدواج با همسرش اشاره کند،‌ بسیار اتفاق خوبی است.
در روز سالگرد ازدواج‌مان حداقل یک شاخه گل به عنوان یک سمبل به هم تقدیم کنیم. هدیه‌ای که نه هزینه خاصی دارد و نه حواشی کنارش دارد. اما در کنار این شاخه گل که خوب است در همه سالها به همین سادگی حضور داشته باشد می‌توان پیشنهاداتی را برای برگزاری یک برنامه عمیق‌تر و مفهومی تر ارائه داد:
هرسال می‌توانیم در روز سالگرد ازدواج‌مان یک قرار معنوی با همسرمان بگذاریم. طبق سیره‌ای که معمولا عرفا دارند اگر شما کاری را به مدت یکسال تمرین کنید، تبدیل به عادت و ملکه ذهن‌تان می‌شود. مثلا می‌خواهید نماز صبح‌خوان اول وقت شوید یا نماز شب خوان شوید. اگر یکسال این کار را انجام دهید این کار در وجودتان ملکه می‌شود.
در روانشناسی ما وقتی می‌خواهیم موضوعی را از ذهن مخاطب‌مان به دلایل و مسائل مختلف تثبیت و یا پاک کنیم می‌گوییم از 6 ماه تا 9 ماه باید به او زمان بدهیم. می‌توان هرسال در سالگرد ازدواج قول داد تا سال آینده یک کاری در جهت تقویت روابط زوجی انجام دهیم مثلا در موقعیت‌های ورود و یا خروج از خانه یکدیگر را ببوسیم یا یک پیام عاشقانه به هم منتقل کنیم. این قول و قرار را به عنوان هدیه به هم بدهیم.
خانم‌ها عموما خاطره‌باز هستند. سالگرد ازدواج می‌تواند بهانه‌ای باشد برای اینکه برویم به مکان‌هایی که روزهای اول زندگی آنجا زندگی می‌کردیم. به تالاری که در آن عروسی گرفته‌ایم. محله‌ای که در آن جا بودیم. یک شب به جای اینکه فقط عکس‌های روز عروسی‌مان را ببینیم فعال‌تر باشیم و به صورت حضوری خاطرات‌مان را مرور کنیم.
عده‌ای می‌گویند ممکن است به خاطر شرایط اقتصادی که آن دوران داشتیم و به تبع آن روزگار سختی که گذراندیم با این کار اذیت شویم. اما اینطور نیست. این خاطره‌بازی با گذشته یعنی ما رشد کرده‌ایم. ما زمانی در جایی زندگی می‌‌کردیم که در آن‌جا سختی داشته‌ایم، به طور مثال خانه کوچکی داشتیم اما حال وسعت پیدا کرده‌ است و ما این مراحل سخت را باهم پشت سر گذاشته‌ایم. دیدن روند این پیشرفت و مرور آن بسیار لذت‌بخش است.
به اشتراک گذاشتن حال خوب، خودش حال خوب را تقویت می‌کند. به طور مثال می‌توانیم سالگرد ازدواجمان را با یک پیام در یک گروه خانوادگی به اشتراک بگذاریم. مثلا برای همسرمان پیام تبریک ساده و کوتاهی بنویسیم و حال خوب‌مان را با فامیل و آشنایان حاضر در گروه های شبکه های اجتماعی ای که در آن هستیم، به اشتراک بگذاریم.
اشتراک‌گذاری نامه عاشقانه با به اشتراک گذاشتن حال خوب متفاوت است و حد و مرز متفاوتی دارد. یک پیام قدردانی و محبت آمیز که حریم‌ها در آن حفظ شده با یک نامه عاشقانه و حرف زدن از مسائل خصوصی متفاوت است که این روزها برخی این دو را اشتباه می‌کنند و حرفهای خصوصی‌شان را در شبکه‌های اجتماعی به اشتراک می‌گذازند.
آخرین پیشنهاد من یک تکنیک روانشناسی به نام «صندلی پادشاهی» است. یعنی اینکه ویژگی‌های مثبت همسرتان را در کنار توانمندیهایش ببینید و آن‌ها را یا به صورت شفاهی و یا در یک قالب نامه محبت آمیز برای او بفرستید. ما گاهی اوقات از ویژگی‌های خوب هم غافل هستیم و در طول زندگی مشترک معمولا فقط از هم انتقاد می‌کنیم. اما باید این خوبی‌ها را به همسرمان بگوییم و چه زمانی بهتر از سالگرد ازدواج برای بروز این حرف‌های مهم و محبت‌آمیز.
حرف زدن درباره ویژگی‌های خوب و مثبت همسرتان، عزت نفسش را تقویت می‌کند و متوجه می شود او را می‌بینید و درک می‌کنید. اگر به طور مثال مردی آشپزی خوب همسرش را توصیف کند و یا زنی به سخت کوش بودنِ همسرش برای تأمین هزینه‌های زندگی اشاره کند؛ موجب می‌شود احساس بدحالیِ حاصل از انتقادهایی که معمولا زن و شوهر در طول زندگی از هم می کنند، کمرنگ شود.
زندگی هر انسانی سه وجه دارد:
ارتباط فرد با خودش که ارتباط با خدا نیز در آن تعریف می‌شود. یعنی ما یک سری کارها باید انجام بدهیم که مرتبط با خودمان است. فارغ از هر شخصیتی که داریم.
وجه دیگر رابطه ما مربوط به رابطه با همسرمان است که در قبال همسرمان باید چه کاری انجام دهم.
یک وجه دیگر ما به جایگاه پدر یا مادر بودن‌مان بر می‌گردد.
اما نکته مهم این است که من زمانی می‌توانم به عنوان یک پدر یا مادر رابطه عاطفی خوبی با فرزندم داشته باشم که پیش از آن رابطه عاطفی خوبی با همسرم داشته باشم و قبل تر از آن باید رابطه خوبی با خودم داشته باشم.
من فکر می‌کنم بهترین ایام برای دو نفره بودن در زندگی یک زوج، روز سالگرد ازدواج است. خوب است زوجی که فرزند دارند سالی یکباربه بهانه سالگرد ازدواج اگر می‌توانند فرزندشان را برای چند ساعت به دست پدر و مادر یا یک فرد امن بسپارند.
برای همین پیشنهاد می‌کنم حتی برای خوب شدن حال رابطه با فرزندانمان هم که شده، سالگرد ازدواج را دو نفره جشن بگیریم و باقی مناسبت‌ها مثل تولد و اعیادهای ایرانی و دینی را در کنار فرزندان‌مان باشیم.
حرف آخر اینکه برای گرامیداشت سالگرد ازدواج عملکرد خودمان و طرف مقابل را با سال گذشته مقایسه نکنیم. مهم نیست سال گذشته چه خریده‌اید که امسال نگران این باشید که حتما باید چیزی بهتر از سال قبل بخرید. مهم این است که به فکر قدردانی از هم در چنین روزی باشید و کاری انجام دهید. پس بهتر است به جای درگیری‌های ذهنی بی‌مورد برای خرید هدیه‌های گران‌قیمت یا برگزاری یک مراسم بزرگ، ساده تر باشید. از نظر من سالگرد ازدواج هرچه خلوت‌تر و دونفره‌تر، آرام بخش‌تر و مفیدتر خواهد بود.
منبع: فارس
