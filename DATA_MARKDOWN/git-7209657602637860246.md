
# Come vivere 100 anni. Cibo sano e passeggiate. La genetica aiuta, ma non è tutto

Published at: **2019-11-01T16:10:51+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ravenna/salute/come-vivere-100-anni-1.4864449)

Ravenna, 2 novembre 2019 - In dieci anni siamo diventati più vecchi di due anni. Secondo i dati del nostro Comune, infatti, al 31 dicembre 2008 l’età media della popolazione era 44 anni e 10 mesi, e in particolare 43 anni e 4 mesi per gli uomini e 46 anni e 3 mesi per le donne. Dieci anni dopo, al 31 dicembre 2018, l’età media dei ravennati è passata a 46 anni e 9 mesi: 45 anni e 3 mesi per gli uomini e 48 anni e 3 mesi per le donne. Anna Laura Spinelli è il primario geriatria dell’ambito di Ravenna: «I centenari sono un mondo da scoprire».
Spinelli, vede spesso persone che hanno superato il secolo?«Sì. Ci è capitato di dimettere da Geriatria due persone di 105 anni».
Dice che i centenari sono un mondo da scoprire. Perché?«La biologia dei centenari è completamente diversa da quella di un anziano tra gli 85 e i 95 anni. Oltre quell’età si tratta di individui che hanno dei vantaggi sul versante genetico».
Quindi centenari si nasce?«Non proprio. In passato, fino a 7/8/10 anni fa, si riteneva che fosse così. Oggi invece, grazie a studi di epigenetica su gemelli omozigoti, sappiamo che l’ereditarietà pesa solo per il 25%. Si è così capito che il genoma è modulabile dal nostro stile di vita. Possiamo condizionare ciò che ereditiamo, nel bene e nel male».
Cosa fare per vivere a lungo?«Mangiare sano: dieta mediterranea con poca carne e tanta frutta, verdura e olio d’oliva, per assumere antiossidanti. E poi fare movimento. L’Oms dice che dobbiamo camminare almeno 20 minuti al giorno, anche in modo non continuativo. E all’aperto».
Quindi la palestra non conta?«No».
Come mantenere attive le persone anziane?«Stile di vita significa anche essere curiosi, avere interessi. Purtroppo in Romagna tanti vengono messi negli istituti, e questo li fa decadere rapidamente: perdono punti di riferimento. Mantenersi attivi significa anche fare attività stimolanti, come il ballo. Ma se non c’è una famiglia a sostenere l’anziano il destino è il declino».
Quanto incidono i problemi di salute fisica?«L’importante è non buttarsi giù. Quando l’anziano si ferma perde massa magra, cioè muscoli, e diventa fragile. Perde agilità e rischia di cadere. La caduta, poi, diventa sindrome del dopo caduta: se sono già caduta sto ferma per paura che risucceda. E così si diventa non autosufficienti».
Che ruolo ha la famiglia?«Fondamentale, così come il quartiere, la parrocchia, i centri anziani. L’anziano non deve perdere il rapporto con la quotidianità. Sono migliorate le condizioni di vita, ma non possiamo arrivare a 90 anni in sedia a rotelle o pieni di piaghe in un letto».
Sono queste le condizioni in cui trova molti anziani?«È la regola».
Come incide il cambio di residenza in una struttura?«La struttura è abbandono, perdita di identità, perdita di ruolo. L’anziano dimentica chi è».
Come mai le donne vivono spesso più a lungo?«Ci sono vari fattori: la protezione da malattie cardiovascolari degli estrogeni e la riproduzione, che rafforza il corpo. E poi l’uomo, in passato, era esposto a eventi drammatici e lavori usuranti. Probabilmente il trend si modificherà perché donna e uomo sono uguali sul lavoro. A parità di dolore, poi, la donna lo sopporta meglio: e resta più attiva».

        
          sa. ser.
        
      
Iscriviti alla newsletterRimani sempre aggiornato sulle notizie nazionaliAccedi per Iscriverti
