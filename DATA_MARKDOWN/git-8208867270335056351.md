
# Immunità penale ai manager: da Renzi a Di Maio, lo scudo sull'Ilva che fa litigare industria e politica

Published at: **2019-11-04T14:49:00+00:00**

Author: ****

Original: [Repubblica.it](https://www.repubblica.it/economia/2019/11/04/news/scudo_penale_ilva-240220114/)

MILANO - Una faccenda di virate e controvirate, quella del cosiddetto scudo penale legate all'esecuzione del Piano ambientale fino all'agosto 2023 nella acciaieria tarantina ex Ilva, passata dalle cure dei commissari ad ArcelorMittal.Tutto comincia con il decreto 1 del 2015, quello varato dall'allora premier Matteo Renzi con queste parole: "Questa città bella e disperata è il punto di partenza del nostro anno. Salvataggio di Ilva insieme al salvataggio dei tarantini e dei loro figli". Al secondo articolo, quel testo "esclude la responsabilità penale e amministrativa del commissario straordinario, dell'affittuario o acquirente (e dei soggetti da questi delegati) dell'ILVA di Taranto in relazione alle condotte poste in essere in attuazione del Piano ambientale", per dirla con i tecnici del servizio Bilancio della Camera.In pratica, mette al riparo i commissari prima (e gli acquirenti poi) dai processi: "Le condotte poste in essere in attuazione del Piano ambientale, nel rispetto dei termini e delle modalità ivi stabiliti, non possono dare luogo a responsabilità penale o amministrativa del commissario straordinario, dell'affittuario o acquirente e dei soggetti da questi funzionalmente delegati, in quanto costituiscono adempimento delle migliori regole preventive in materia ambientale".L'azienda era entrata da gennaio in amministrazione straordinaria, si era in piena fase critica perchè erano aperte tutte le conseguenze  del sequestro giudiziario dell'area a caldo del 2012, e con questa norma si era voluto di fatto assicurare una protezione legale sia ai gestori dell'azienda (i commissari), che ai futuri acquirenti (l'offerta di gara di ArcelorMittal doveva ancora palesarsi), relativamente all'attuazione del piano ambientale della fabbrica. Evitare, cioè, che attuando il piano ambientale, normato da un Dpcm di settembre 2017, i commissari o i futuri acquirenti del siderurgico restassero coinvolti in vicissitudini giudiziarie derivanti dal passato essendo l'inquinamento Ilva un problema di lunga data.Arrivati all'aprile scorso, il governo Lega-M5s elimina l'immunità penale con il decreto Crescita. Per il M5s, si tratta di un privilegio illegittimo concesso ad ArcelorMittal. Con quel testo, il primo governo Conte "limita dal punto di vista oggettivo l'esonero da responsabilità alle attività di esecuzione del cosiddetto piano ambientale, escludendo l'impunità per la violazione delle disposizioni a tutela della salute e della sicurezza sul lavoro" e "individua nel 6 settembre 2019 il termine ultimo di applicazione dell'esonero da responsabilità". Virando rotta rispetto al piano di Renzi e Calenda, riduce all'osso lo scudo penale per i nuovi vertici della società e vi pone un termine ultimo e ravvicinato.A sostenere questa iniziativa è in particolare il ministro dello Sviluppo, Di Maio, che aveva promesso la chiusura dell'acciaieria e fa dell'abbattimento delle tutele legali un risultato minimo da centrare ad ogni costo. Come titolare del Mise, assicura ad ArcelorMittal che con il pieno rispetto degli accordi del piano ambientale non ha nulla da temere. Ma l'azienda minaccia di andarsene all'indomani della scadenza del 6 settembre. A sostegno di ArcelorMittal arrivano anche sindacati, Confindustria e Federmeccanica, per i quali non si possono mutare in corsa le regole del gioco.E così si arriva a una nuova giravolta. E' agosto quando lo scudo torna in pista con il decreto salva-Imprese. Sembra poter essere una soluzione di compromesso, con modifiche e limitazioni (l'immunità viene ripristinata ma è a scadenza progressiva: "copre" gli impianti da mettere a norma per il periodo di tempo strettamente necessario ai lavori come da cronoprogramma), per salvare sia gli interessi del gruppo industriale che la posizione del M5s.Ma alla fine - su pressione di una folta pattuglia M5s capitanata da Barbara Lezzi - l'articolo in questione è soppresso dalla versione definitiva del decreto, approvata solo pochi giorni fa al Senato con la fiducia e poi alla Camera. L'ennesimo cambio di programma scatena la reazione del gruppo, con la sparata odierna sulla disdetta del contratto.Nel giustificare la propria posizione, ArcelorMittal aggiunge un secondo elemento. Ovvero, come ha ricostruito la società dell'acciaio, i provvedimenti emessi dal Tribunale penale di Taranto che "obbligano i Commissari straordinari di Ilva a completare talune prescrizioni entro il 13 dicembre 2019 - termine che gli stessi Commissari hanno ritenuto impossibile da rispettare - pena lo spegnimento dell'altoforno numero 2. Tali prescrizioni dovrebbero ragionevolmente e prudenzialmente essere applicate anche ad altri due altiforni dello stabilimento di Taranto. Lo spegnimento - sottolinea ArcelorMittal - renderebbe impossibile per la Società attuare il suo piano industriale, gestire lo stabilimento di Taranto e, in generale, eseguire il Contratto".
