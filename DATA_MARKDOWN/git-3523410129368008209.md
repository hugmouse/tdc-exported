
# 
        حمله موشکی به ائتلاف سعودی در غرب یمن
      

Published at: **2019-11-07T07:39:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638590/%D8%AD%D9%85%D9%84%D9%87-%D9%85%D9%88%D8%B4%DA%A9%DB%8C-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%D8%AF%D8%B1-%D8%BA%D8%B1%D8%A8-%DB%8C%D9%85%D9%86)

گروه بین الملل،ائتلاف سعودی مدعی شد که نیروهای ارتش و انصارالله یمن چند فروند موشک بالستیک به مواضع نیروهای این ائتلاف در ساحل دریای سرخ شلیک کرده ‌اند که بر اثر آن، شماری از این نیروها کشته یا زخمی شده‌اند. به گزارش بولتن نیوز، رسانه‌ها از وقوع چند انفجار شدید در مقر نیروهای مورد حمایت امارات متحده عربی در ساحل غربی یمن خبر دادند. شبکه خبری المیادین لبنان شامگاه چهارشنبه (۱۵ آبان) گزارش داد که این انفجارها در اردوگاه  نیروهای «تیپ‌ العمالقه» که مورد حمایت امارات است، در شهرستان «المخا» استان تعز (جنوب غربی یمن) رخ داده است. برخی حساب‌های کاربری وابسته به ائتلاف سعودی در یمن مدعی شدند که انصارالله یمن بیش از چهار فروند موشک به مواضع این نیروها شلیک کرده‌اند و سامانه دفاع موشکی «پاترویت» نیز به رهگیری و مقابله با این موشک‌ها پرداخته است. ترکی المالکی، سخنگوی ائتلاف سعودی و اماراتی دقایقی بعد از این حادثه، حمله موشکی ارتش و کمیته‌های مردمی یمن به مواضع ائتلاف را تأیید کرد و گفت که بر اثر اصابت یک فروند موشک به انبار مهمات، شماری کشته و زخمی شده‌اند. شبکه الجزیره تعداد کشته‌ها شش تن اعلام کرده است.
موقعیت "مخا" در جنوب غرب یمن هنوز ارتش یمن به این حمله واکنشی نشان نداده است. وب‌سایت خبری «مندب‌نیوز» گزارش داد که بر اثر این انفجارها، آتش‌سوزی رخ داده و شعله‌های آتش همچنان مشتعل است. شبکه تلویزیونی «تی‌.آر.تی» ترکیه به نقل از منبعی نظامی در یمن  (بدون ذکر این نکته که این منبع وابسته به کدام یک از طرفین درگیر است) گزارش داد که حمله به مواضع ائتلاف سعودی با پهپاد انتحاری صورت گرفته و بر اثر آن، شش تن کشته و شش تن دیگر زخمی شده‌اند. از طرفی برخی نیز مدعی شدند که حمله با سه موشک بالستیک و یک فروند پهپاد انتحاری صورت گرفته است.
