
# Παράσταση διαμαρτυρίας για την υγεία στη Νότια Ρόδο

Published at: **2019-11-02T11:30:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425007/parastash-diamartyrias-gia-thn-ygeia-sth-notia-rodo)


        Λύσεις «εδώ και τώρα» για την αναβάθμιση των υπηρεσιών υγείας στη Νότια Ρόδο ζητούν οι κάτοικοι της περιοχής οι οποίοι, με πρωτοβουλία της Επιτροπής αγώνα που έχει συσταθεί, χθες το πρωί, συμβολικά, πραγματοποίησαν συγκέντρωση διαμαρτυρίας στο Νοσοκομείο της Ρόδου όπου είχαν συνάντηση και με τη Διοικήτρια κα Κατερίνα Χατζηστρατή, στην οποία και κατέθεσαν το υπόμνημά τους.
      
Λίγο μετά τις 11:00 χθες το πρωί, κατέφθασαν στο Νοσοκομείο κάτοικοι από τη Νότια Ρόδο και μέλη της Επιτροπής αγώνα και έστησαν σχετικό πανό με τα αιτήματά τους στο προαύλιο. Εκεί είχαν συγκεντρωθεί και εκπρόσωποι άλλων συλλόγων που εξέφραζαν τη συμπαράστασή τους στον αγώνα τους, όπως των εργαζομένων του Νοσοκομείου και του Σωματείου συνταξιούχων ΙΚΑ Ρόδου.
Σε δηλώσεις του, ο εκπρόσωπος της Επιτροπής Αγώνα, κ. Νίκος Φραντζής είπε, μεταξύ άλλων: «Αυτή τη στιγμή η Νότια Ρόδος αναπτύσσεται ραγδαία, έχει τριάντα χιλιάδες κόσμο, και η μοναδική δημόσια δομή Υγείας, που είναι το Περιφερειακό Ιατρείο (ΠΙ) Γενναδίου, πάει συνεχώς από το κακό στο χειρότερο. Δηλαδή, δεν έχει ούτε έναν μόνιμο εργαζόμενο». Σημείωσε ακόμη ότι οι κινητοποιήσεις τους έχουν ξεκινήσει από το 2013, έχουν περάσει τρεις κυβερνήσεις και δεν έχει δοθεί καμία λύση στο πρόβλημά τους. Αυτό που ζητούν είναι να προσληφθεί άμεσα νοσηλευτικό προσωπικό, ειδικευμένο προσωπικό και να υπάρχει μονάδα του ΕΚΑΒ στην περιοχή σε 24ωρη βάση γιατί η μέση απόσταση από το νοσοκομείο είναι 80 χλμ.
Έτσι, ζητούν από την κυβέρνηση να δώσει λύση «εδώ και τώρα» γιατί, όπως είπε ο κ. Φραντζής, τη δήθεν λύση που έδωσε τη θεωρούν κοροϊδία αφού το μόνο που κάνει είναι να τους επαναφέρει στην πρότερη κατάσταση που ίσχυε μέχρι 31 Αυγούστου αλλά σε χειρότερη μορφή. Έτσι, ζητούν εδώ και τώρα να ξαναρχίσουν οι κανονικές, αυτοπρόσωπες, εφημερίες στο ΠΙ Γενναδίου, δηλαδή να τις πληρώνονται κανονικά οι αγροτικοί γιατροί και να μπορούν την επόμενη μέρα να παίρνουν το ρεπό τους, να γίνουν προσλήψεις του προσωπικού που προβλέπει το οργανόγραμμα του ΠΙ Γενναδίου ενώ για να δοθεί οριστική λύση στο πρόβλημά τους ζητούν να αναβαθμιστεί το Περιφερειακό Ιατρείο σε Κέντρο Υγείας.
Τη στήριξή τους στους κατοίκους της Νότιας Ρόδου εξέφρασαν και οι εργαζόμενοι στο Νοσοκομείο διά του εκπροσώπου της προσωρινής διοίκησης που ορίστηκε στον Σύλλογο, κ. Χαρίλαο Μπαρό. Ο τελευταίος, εξέφρασε την αλληλεγγύη τους στον αγώνα της Επιτροπής και εξήγησε τους λόγους: Ο πρώτος λόγος, όπως είπε, είναι ότι και οι ίδιοι αντιμετωπίζουν ακριβώς το ίδιο πρόβλημα της υποστελέχωσης και της υποχρηματοδότησης του νοσοκομείου και σοβαρά προβλήματα στη λειτουργία τους. Ο δεύτερος λόγος είναι ο αυτονόητος, ότι, δηλαδή, όλοι είμαστε κάτοικοι του νησιού, επισκεπτόμαστε τη Νότια Ρόδο και θέλουμε να έχουμε μία ασφάλεια ότι υπάρχει υγειονομική κάλυψη εκεί.
Το υπόμνημαΣτο υπόμνημα με τίτλο «Αιτήματα για τη δημόσια υγεία στη Νότια Ρόδο», που κατέθεσε στη Διοικήτρια η γραμματεία της Επιτροπής Αγώνα, το οποίο επίσης έχει αποστείλει στα κόμματα και έχει κοινοποιήσει στην Περιφέρεια, τον Δήμο Ρόδου, τον Ιατρικό Σύλλογο Ρόδου και το Σωματείο εργαζομένων στο νοσοκομείο, αναφέρει τα παρακάτω:
«Τα τελευταία χρόνια οι κάτοικοι της Νότιας Ρόδου βλέπουμε το μοναδικό σε λειτουργία ιατρείο της περιοχής, το Π.Ι. Γενναδίου, να υποβαθμίζεται συνεχώς. Μετά την αποχώρηση του μοναδικού ειδικευμένου γενικού ιατρού το 2017, το ιατρείο λειτουργεί μόνο με αγροτικούς ιατρούς, οι οποίοι έκαναν υπεράνθρωπες προσπάθειες, με τη βοήθεια εθελοντών και υπαλλήλου του δήμου, να κάνουν εφημερίες κάποιες μέρες το μήνα.
Επίσης, ενώ υπάρχει ένα παλιό ασθενοφόρο, δεν είναι επανδρωμένο με το κατάλληλο προσωπικό (οδηγό και τραυματιοφορέα). Έτσι δεν καλύπτονται οι εφημερίες επαρκώς, δεν μπορεί δηλαδή να γίνει η ασφαλής και έγκαιρη μεταφορά των ασθενών στο νοσοκομείο Ρόδου, με αποτέλεσμα να έχουν χαθεί ανθρώπινες ζωές και να έχουν κινδυνέψει πολλές άλλες.
Η τελευταία εξέλιξη μάλιστα, με την εγκύκλιο που στάλθηκε στα Περιφερειακά Ιατρεία, για λειτουργία τους από Δευτέρα έως Παρασκευή και ως τις 14.00, χωρίς να μπορούν να εφημερεύουν δείχνει ότι η νέα κυβέρνηση που έχει πλήρη γνώση του προβλήματος, αντί να κάνει άμεσα προσλήψεις, σταματάει τις εφημερίες στο Π.Ι. Γενναδίου. Με την εφαρμογή της εγκυκλίου αυτής, μένει στην πράξη η Νότια Ρόδος τελείως ακάλυπτη υγειονομικά, και κανείς δεν μπορεί να αισθάνεται ασφαλής.
Επισημαίνουμε ότι το περιφερειακό ιατρείο Γενναδίου καλύπτει 10 χωριά που ανήκουν στον πρώην Δήμο της Νότιας Ρόδου. Η μέση απόσταση των οικισμών μας από το νοσοκομείο της πόλης της Ρόδου είναι περίπου 80 χιλιόμετρα. Στην περιοχή διαμένουν τον χειμώνα περί τους 5.000 ενώ τους επτά μήνες της τουριστικής σεζόν ο πληθυσμός ξεπερνάει τις 30000. Επίσης στη δημοτική μας ενότητα υπάρχουν τρία σχολεία με πάνω από 400 παιδιά και εκατοντάδες ηλικιωμένοι πολλοί από τους οποίους με σοβαρά προβλήματα υγείας. Αν, όπως τονίζουν οι ειδικοί, το επείγον περιστατικό κρίνεται στα πρώτα 10 λεπτά, τότε κατανοούμε όλοι πως αν δεν στελεχωθούν άμεσα οι δομές δημόσιας υγείας θα συνεχίσουμε να χάνουμε συντοπίτες μας για απλούς λόγους (όπως π.χ. ένα αλλεργικό σοκ από τσίμπημα μέλισσας ή ένα έμφραγμα) γεγονός που για το 2019 είναι απαράδεκτο.
Δεν μπορεί σήμερα τον 21ο αιώνα, με την επιστήμη να έχει προχωρήσει τόσο πολύ, με εκατοντάδες άνεργους γιατρούς και νοσηλευτές στη χώρα μας, που αναγκάζονται μάλιστα να μεταναστεύουν, με τόσες δυνατότητες που διαθέτει η επιστήμη και η τεχνολογία για να καλύπτεται πλήρως τόσο η πρωτοβάθμια όσο και η δευτεροβάθμια φροντίδα υγείας στη χώρα μας και στο νησί μας, να αφήνονται τόσοι άνθρωποι στην τύχη τους και να μεταφέρεται η ευθύνη του κράτους για δημόσια δωρεάν υγεία στην οικονομική δυνατότητα του κάθε πολίτη, με όσους κινδύνους για τη ζωή μας επιφυλάσσει αυτή η λογική.
Η παροχή ελάχιστων και τελείως ανεπαρκών υπηρεσιών Υγείας για τους κατοίκους και τους επισκέπτες της Νότιας Ρόδου, δεν μπορεί να συνεχιστεί άλλο. Η κάλυψη των αναγκών στο βασικό αγαθό για τη ζωή μας την υγεία, που αντιμετωπίζεται από κάθε κυβέρνηση μέχρι σήμερα σαν κόστος, για μας είναι απαίτηση.
Για τους παραπάνω λόγους διεκδικούμε άμεσα από την κυβέρνηση για το περιφερειακό ιατρείο Γενναδίου:
• Να παρθεί πίσω η απόφαση να μη γίνονται εφημερίες στο Π.Ι. Γενναδίου
• Να προσληφθούν διασώστες του ΕΚΑΒ και να συγκροτηθεί μονάδα του ΕΚΑΒ για την 24ωρη κάλυψη, όλο τον χρόνο.
• Να προσληφθεί νοσηλευτικό προσωπικό στο Π.Ι. Γενναδίου.
• Να προσληφθούν μόνιμοι ειδικευμένοι γιατροί στο Π.Ι. Γενναδίου και οι αγροτικοί γιατροί να είναι βοηθητικοί.
• Να δημιουργηθεί Κέντρο Υγείας στη Νότια Ρόδο, πλήρως στελεχωμένο, ώστε να καλύπτει τις ανάγκες των κατοίκων, των εργαζομένων και των επισκεπτών της περιοχής.
Τέλος, σημειώνουμε πως δεν θεωρούμε λύση την κάλυψη των κενών με αποσπάσεις γιατρών η νοσηλευτών από το νοσοκομείο ή από άλλα Κέντρα Υγείας του νησιού καθώς γνωρίζουμε ότι και εκεί οι ελλείψεις είναι τεράστιες. Διεκδικούμε από την κυβέρνηση νέες προσλήψεις εδώ και τώρα. Η δημόσια υγεία είναι κοινωνικό αγαθό και πρέπει να παρέχεται δωρεάν σε όλους.
