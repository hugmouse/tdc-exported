
# कमलेश तिवारी हत्याकांड: हत्यारों को पिस्टल देने वाला आरोपी कानपुर से गिरफ्तार

Published at: **2019-11-02T07:48:27+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/kamlesh-tiwari-murder-case-man-arrested-accused-for-providing-weapon/271171/)

उत्तर प्रदेश के लखनऊ में हिन्दू समाज पार्टी के नेता कमलेश तिवारी के हत्यारों को रिवाल्वर उपलब्ध कराने वाले यूसुफ खान को भी गिरफ्तार कर लिया गया है। बता दें कि, कुछ दिनों पहले ही कमलेश तिवारी की हत्या राजधानी लखनऊ में उसके कार्यालय में कर दी गई थी।
यूसुफ की गिरफ़्तारी में गुजरात एटीएस ने महत्वपूर्ण भूमिका अदा की। उत्तर प्रदेश और गुजरात एटीएस की संयुक्त टीम ने यूसुफ की गिरफ्तारी शुक्रवार की शाम कानपुर से की। यूसुफ के पास से दो मोबाइल फोन बरामद हुए हैं जिसकी फॉरेंसिक जांच करवाई जाएगी और कॉल डीटेल के आधार पर आगे की कार्रवाई होगी। टीम पूछताछ के लिए यूसुफ को लखनऊ ले आई है। कमलेश तिवारी की हत्या में अब तक करीब एक दर्जन लोग गिरफ्तार किए जा चुके हैं।
हिंदू समाज पार्टी के राष्ट्रीय अध्यक्ष कमलेश तिवारी की हत्या के मुख्य आरोपी अशफाक और मोईनुद्दीन को यूसुफ खान ने पिस्टल दिलवाई थी। यूपी और गुजरात एटीएस की टीम ने शुक्रवार की शाम छह बजे कानपुर के घंटाघर इलाके से यूसुफ को गिरफ्तार किया। यूसुफ फतेहपुर के हथगांव थानाक्षेत्र में स्थित रायपुर मुवारी का रहने वाला है।
