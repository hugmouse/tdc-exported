
# سردار جلالی: در برابر هرگونه تهدیدی هشیار و آماده هستیم

Published at: **2019-11-02T12:53:00+00:00**

Author: ****

Original: [جامعه خبری تحلیلی الف](https://www.alef.ir/news/3980811089.html)

رئیس سازمان پدافند غیرعامل کشور گفت:ما هم تهدید را خوب می‌شناسیم هم به آن اشراف داریم و هم می‌توانم راه‌حل‌های دفاعی در برابر این تهدید را پیش بینی، طراحی، تمهید و تمرین کنیم و آماده باشیم.
به گزارش ایسنا، سردار غلامرضا جلالی در مراسم صبحگاه عمومی و رزمایش دانش‌آموزی پدافند غیر عامل با بیان اینکه، جمهوری اسلامی ایران وارد چهل‌ویکمین سال عمر خود می‌شود اظهار کرد: در این سال‌ها کشور ما همواره با تهدیدات زیادی از جمله از سوی ابرقدرت‌ها مواجه بوده اما توانسته است همواره از این تهدیدات سربلند بیرون بیاید. 
وی ادامه داد: اینکه با وجود تنش و درگیری درمنطقه غرب آسیا، ایران از صلح و ثبات برخوردار است یک نعمت الهی و ثمره فرهنگ ایثار و شهادت که یادگار دوران دفاع مقدس است.
رئیس سازمان پدافند غیرعامل کشور با بیان اینکه امسال هفته پدافند غیرعامل با روز دانش آموز متقارن شده است گفت: هدف از رزمایش امروز این است که آمادگی خود را به دنیایی که ما را به طور مرتب رصد می‌کند نشان دهیم. 
وی با بیان اینکه امنیت پایدار یک نعمت الهی است که مرهون خون شهدا و تلاش همه مردمان این مرز و بوم است گفت: اینکه ما موضوع پدافند غیرعامل را برای دانش آموزان تبیین می‌کنیم نشان از یک اشراف اطلاعاتی دارد که نشان می‌دهد ما در برابر هر گونه تهدیدی هشیار و آماده هستیم. 
جلالی با بیان اینکه امروز به‌دلیل توانمندی بالای دفاعی کشور، دشمنان قادر به اقدام نظامی علیه ما نیستند تصریح کرد: حتی ابرقدرتی مانند آمریکا وقتی به قلمرو سرزمینی ما با پهباد جاسوسی تجاوز می‌کند با آتش پدافند هوایی هوشیار ما روبرو می‌شود و هواپیمایش سرنگون می‌شود و قادر به عکس العملی در برابر ما نیست. این در واقع قدرت نامتقارن و بازدارندگی نامتقارن ما را نشان می‌دهد.
وی ادامه داد: ما هم تهدید را خوب می‌شناسیم هم در آن اشراف داریم و هم می‌توانم راه‌حل‌های دفاعی در برابر این تهدید پیش بینی، طراحی، تمهید و تمرین کنیم و آماده باشیم. 
رئیس سازمان پدافند غیرعامل کشور با بیان اینکه سناریوی این رزمایش ترکیبی یا به عبارتی هیبریدی پیش بینی شده است گفت: این کار نشان می‌دهد که نظام اطلاعاتی ما اشراف کاملی بر تهدیدات دارد و تهدیدات را در نقطه شکل گیری تشخیص و راه حل‌های مقابله با آن را تنظیم، طراحی و تمرین می‌کند. این آمادگی ها روحی، فکری، ذهنی، جسمی و عملیاتی است. 
جلالی با بیان اینکه اینکه ما می‌توانیم الگویی از پدافند ترکیبی را به دنیا ارائه دهیم نشان از قدرت بازدارندگی ما دارد که نقطه قوت است خاطرنشان کرد: پدافند غیرعامل امروز یک جنبه کاملا علمی دارد  چون مبتنی بر فناوری‌های نو است و باید با این نوع تهدیدات مقابله کند بنابراین باید تهدیدات ناشی از فناوری‌های نو را بشناسیم، بر آن اشراف داشته باشیم و آنرا کنترل و مقابله کنیم. در این عرصه است که دانش آموزان، دانشجویان و اساتید ما باید فعال باشند تا با کار علمی و دفاعی یک دفاع ترکیبی علمی را سازماندهی کنند.
وی یادآور شد: طبیعی است که بخشی از این رزمایش نیز به مباحث نظامی اختصاص دارد که نشان دهنده آمادگی ما و درک تهدید و فهم آن و تشخیص و آماده سازی برای مقابله با تهدیدات نوین از الزامات دفاعی است.
