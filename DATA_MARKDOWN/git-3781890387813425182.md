
# ขอคนไทยภูมิใจเจ้าภาพอาเซียนชูยิ้มสยามแบบซื่อสัตย์

Published at: **2019-11-01T10:34:00+00:00**

Author: ****

Original: [เดลินิวส์](https://www.dailynews.co.th/politics/739519)


        นายกฯ ขอคนไทยภูมิใจเป็นเจ้าภาพเวทีผู้นำอาเซียน ชูเอกลักษณ์ยิ้มสยามแบบซื่อสัตย์-อาหารไทย-บ้านเมืองสวยงาม แนะเรียนรู้ประวัติศาสตร์ อย่าให้ใครทำลาย ย้ำเป็นคนไทยด้วยกันต้องรักประเทศ
      
เมื่อวันที่ 1 พ.ย. พล.อ.ประยุทธ์ จันทร์โอชา นายกรัฐมนตรีและรมว.กลาโหม กล่าวผ่านเพจเฟซบุ๊กไทยคู่ฟ้า ในช่วง Government weekly EP.12 ช่วง PM Talk โดยเป็นการพูดคุยระหว่างนายกฯ กับน้องเอเซีย ชั้นมัธยมศึกษาปีที่ 5 โรงเรียนราชินีและน้องวิน นักเรียนชั้นมัธยมศึกษาปีที่ 2 โรงเรียนวชิราวุธวิทยาลัย ถึงการประชุมสุดยอดอาเซียน ครั้งที่ 35 โดยพล.อ.ประยุทธ์ กล่าวว่า การประชุมสุดยอดผู้นำอาเซียนในครั้งนี้ ตนอยากให้ทุกคนภูมิใจที่เราจะได้แสดงแสดงศักยภาพให้ผู้นำประเทศต่างๆได้มาเห็นทั้งวิสัยทัศน์ การทำงาน และนโยบายรัฐบาล ซึ่งเราต้องทำความเข้าใจร่วมกันเพื่อเดินไปด้วยกันในอาเซียน รวมถึงจะต้องสร้างความตระหนักในประชาคมอาเซียน เพราะเราแก้ปัญหาตามลำพังไม่ได้ อย่างการค้าการลงทุนต้องเดินหน้าไปพร้อมกัน ขณะที่การประชุมครั้งนี้เน้นการประชุมสีเขียว เพื่อเป็นตัวอย่างในการรักษาสิ่งแวดล้อมที่เน้นใช้วัสดุเป็นมิตรกับสิ่งแวดล้อม ทั้งนี้เราจะไม่ต้องทำลายป่า ลดการบุกรุกเผาป่า เพื่อไม่ให้เกิดปัญหาฝุ่นละออง PM 2.5 ทั้งในประเทศเราและประเทศเพื่อนบ้าน รวมถึงเราต้องมีการบริหารจัดการขยะอย่างเป็นระบบ บริหารจัดการให้จบในภาค ในกลุ่มจังหวัดของตัวเอง แต่ก็ติดปัญหาติดคือ การสร้างโรงจำกัดขยะ ที่บางพื้นที่ไม่อยากได้ขยะและโรงงานกำจัดขยะ ก็ต้องฝากไปทำความเข้าใจ
"เอกลักษณ์ไทย 3 อย่างที่โดดเด่นและได้รับการชื่นชมจากนานาประเทศ คือ ยิ้มสยามต้องเป็นยิ้มกว้างๆ ยิ้มแบบซื่อสัตย์ เพื่อให้เขาเชื่อมั่น รวมถึงเอกลักษณ์ด้านอาหารไทยและบ้านเมืองที่สวยงาม ขออย่าทำลายกันตรงนี้ พร้อมต้องรักษาระเบียบ ที่วันนี้ทำอย่างไรให้ผู้นำประเทศและตัวแทนได้เห็นแบบอย่างความเป็นเจ้าบ้านที่ดี และต้องเรียนรู้ประวัติศาสตร์ให้ได้ จะได้รู้ว่าเราเป็นคนไทย ต่อสู้อย่างไรมาสมัยก่อน พระมหากษัตริย์ทรงทำอะไรไว้บ้าง เหล่านั้นเป็นความภาคภูมิใจ ที่เราจะต้องรักษาสานต่อ เราทำลายของเหล่านี้ไม่ได้ เพราะถ้าเราไม่รู้ว่าเรามาจากไหนจะรักประเทศไทยได้อย่างไร ความภูมิใจก็จะไม่เกิด และต้องสนใจพัฒนาตัวเอง ไม่หยุดนิ่งถ้ารอเรียนหนังสืออย่างเดียวอาจไม่ทัน"พล.อ.ประยุทธ์ กล่างพล.อ.ประยุทธ์ กล่าวอีกว่า ขณะเดียวกันต้องเรียนรู้จากออนไลน์ เปิดดูในสิ่งที่เป็นประโยชน์และมีสาระ หาหนังสือดีๆมาอ่าน ส่วนเราจะรัก จะมีความสามัคคีกันได้อย่างไร ทุกคนก็ต้องรู้ว่ารัฐบาลทำอะไรไปแล้วบ้าง เพื่อประโยชน์ของพวกเราทุกคน บางทีไม่รู้ บางทีไม่สนใจ ซึ่งรัฐบาลต้องพยายามเพิ่มขึ้นให้มาก เพื่อสร้างการเรียนรู้ และเราคือคนไทยด้วยกัน จะต้องรักประเทศไทย รักชาติ ศาสน์ กษัตริย์ และรักประชาชน จะทิ้งใครไว้ข้างหลังไม่ได้ ต้องเข้มแข็งไปด้วยกัน. 
