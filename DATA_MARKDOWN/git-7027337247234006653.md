
# سفیر ایران در انگلیس: ایران سیاستی به عنوان سیاست «بیدار باش» اتخاذ کرده/ اروپایی‌ها برای حفظ برجام هزینه کنند

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697275/%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%86%DA%AF%D9%84%DB%8C%D8%B3-%D8%A7%DB%8C%D8%B1%D8%A7%D9%86-%D8%B3%DB%8C%D8%A7%D8%B3%D8%AA%DB%8C-%D8%A8%D9%87-%D8%B9%D9%86%D9%88%D8%A7%D9%86-%D8%B3%DB%8C%D8%A7%D8%B3%D8%AA-%D8%A8%DB%8C%D8%AF%D8%A7%D8%B1-%D8%A8%D8%A7%D8%B4-%D8%A7%D8%AA%D8%AE%D8%A7%D8%B0-%DA%A9%D8%B1%D8%AF%D9%87-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D8%A8%D8%B1%D8%A7%DB%8C-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D9%87%D8%B2%DB%8C%D9%86%D9%87-%DA%A9%D9%86%D9%86%D8%AF)

سفیر ایران در انگلیس گام چهارم ایران برای کاهش تعهدات در چارچوب برجام را به‌مثابه اقدام «بیدار باش» ایران برای نجات این توافق توصیف و تصریح کرد که طرف‌های ‌اروپایی‌ عضو برجام باید برای حفظ این توافق هزینه کنند.
به گزارش ایرنا؛ «حمید بعیدی نژاد» روز پنجشنبه در نشستی که با حضور نمایندگان روزنامه‌ها و رسانه های اصلی انگلیس در سفارت ایران در لندن برگزار شد، گفت:اگر برخی شرکا و امضا کنندگان نتوانند به تعهدات خود عمل کنند، طبیعی است که این پیمان نمی تواند به طور یکجانبه ادامه پیدا کند.
وی با اشاره به اینکه تلاش‌های ایران و برخی طرف‌های برجام تا کنون نتوانسته این توافق را به مسیر عادی اجرایی شدن بازگرداند، افزود: ایران سیاستی به عنوان سیاست «بیدار باش» اتخاذ کرده است به این منظور که طرفها را وادار به یافتن راه حلی برای خروج از وضعیت بد فعلی کند.
سفیر کشور ما در لندن گفت که اکنون مدت زیادی از اجرای تعهد یک جانبه ایران به برجام می گذرد و آژانس بین المللی انرژی اتمی تا کنون ۱۴ بار تعهد ایران را تایید کرد اما طرف‌های دیگر هنوز به تعهدات خود عمل نکرده اند.
بعیدی نژاد در تبیین وضع موجود توضیح داد که یک سناریو می تواند خروج کامل ایران از برجام باشد، که قطعا پایان برجام خواهد بود و ایران تمایلی به از بین بردن برجام ندارد. وی توضیح داد که در عوض ایران سیاستی را اتخاذ کرده است که به طرف مقابل هشدار و زمان بدهد که به تعهد خود عمل کند. اقدام ایران باز هم به دیپلماسی و مذاکره فرصت میدهد.
وی تصریح کرد کاهش تعهدات ایران آن طور که در بالاترین سطوح در کشور تصویب شده، فعلا هر دو ماه یک بار تا حصول نتیجه مطلوب ادامه خواهد داشت اما این فرصت نامحدود نخواهد بود.
به گفته سفیر کشورما تمام این اقدامات بازگشت پذیر بوده و به محض بازگشت طرف‌های دیگر به اجرای تعهدات‌شان در این توافق، تمام این اقدامات متوقف و شرایط قبلی اعاده خواهد شد.
بعیدی نژاد گفت: ایران امروز چهارمین قدم در کاهش برخی از تعهداتش را برخواهد داشت. این کاهش مرتبط با تاسیسات فردو است. در این تاسیسات حدود یکهزار سانتریفیوژ بدون گاز در حال کار بوده اند که ایران تصمیم گرفته است به آنها گاز اروانیوم تزریق کند.
وی تصریح کرد که هدف ایران از این اقدامات، تلاش برای اجرای کامل برجام و حفظ آن است نه تخریب آن.
سفیر کشورمان گام چهارم ایران را اقدامی در جهت هشدار به طرف مقابل معرفی و خاطرنشان کرد که اکنون به طرف‌های دیگر برجام بستگی دارد که این اقدام را تا چه حد جدی بگیرند و راه حلی برای اجرای تعهدات خود بیابند یا نه.
وی با اشاره به برگزاری کنفرانس مهم پیمان منع گسترش تسلیحات هسته ای (ان‌پی‌تی) در سال آینده در نیویورک گفت که شکست برجام بطور قطعو بی تردید به تضعیف ان‌پی‌تی منجر خواهد گردید.
بعیدی نژاد در ادامه آمریکا را گرفتار توهم دانست گفت که واشنگتن تصور می کند خروج از برجام وسیله‌ای برای تحت فشار قرار دادن و صدمه زدن به اقتصاد و جامعه ایران است.
وی خاطرنشان کرد که این تصور غلط از جانب آمریکا به ان‌پی‌تی نیز لطمه خواهد زد.
سفیر کشورما در پایان سخنان خود ابراز امیدواری کرد که گام جدید ایران بیدارباشی از سوی ایران برای طرف‌های باقی مانده در برجام و همچنین جامعه جهانی باشد.
بعیدی نژاد در ادامه به پرسشهای خبرنگاران پاسخ داد.
وی در پاسخ به خبرنگاری که پرسید آیا هدف شما ارسال پیام به آمریکا برای بازگشت به برجام است، گفت: آمریکا از برجام خارج شده و دیگر عضوی از آن نیست. اکنون مخاطب عمده ما اروپاست ، وظیفه اروپایی‌هاست که به تعهد خود عمل کنند. ما با واشنگتن طرف نیستیم. اکنون طرف ما اروپایی ها هستند. اما این که کشورهای اروپایی برای اجرای تعهد خود باید با آمریکا هماهنگ کنند یا نه، این مشکل ما نیست.
سفیر کشورما با بیان اینکه علاوه بر سه کشور اروپایی انگلیس، آلمان و فرانسه، اتحادیه اروپا نیز از امضا کنندگان برجام است،ادامه داد: این پیام خوبی برای جامعه جهانی نخواهد داشت که قدرت‌های اروپایی اعتراف کنند روی اولویت های اقتصادی، تجاری و امنیت ملی خود کنترلی نداشته و نمی توانند بدون اجازه آمریکا به تعهدات خود عمل کنند.
وی در پاسخ به سوال دیگری در مورد امکان گفت و گو با واشنگتن ، با اشاره به سیاست خصمانه آمریکا علیه ایران و با بیان این موضوع که اکنون این کشور دچار این توهم است که می تواند به اقتصاد و جامعه ایران صدمه بزند، خاطرنشان کرد که با توجه به این توهم، هیچ گفت و گویی با آمریکا که بتواند رفتار خصمانه آن را تغییر بدهد قابل تصور نخواهد بود.
بعیدی نژاد افزود: حتی شروط آمریکا و اعلام آمادگی آنها برای آغاز مذاکره هم بخشی از این استراتژی کلی خصمانه امریکاست.
به گفته وی، هدف آمریکا از مذاکره حل بحران نبوده، بلکه این کشور می خواهد به سایر ملل این پیام را بدهد که ما موفق شدیم ایران را تسلیم کرده و پای میز مذاکره بیاوریم.
سفیر کشورما در ادامه سیاست های آمریکا را غیرصادقانه توصیف کرد و مذاکره را فقط در حالی محتمل دانست که این کشور سیاست خود در برابر ایران را به طور کامل تغییر داده و از جمله با لغو تحریم ها به توافق هسته‌ای با ایران (برجام) بازگردد.
وی تصریح کرد که اروپایی ها هم باید به طور جدی متوجه این نکته باشند که برای حفظ برجام و استفاده از منافع آن باید هزینه کنند.
بعیدی نژاد پاسخ به سوال خبرنگار دیگری مجدداً تاکید کرد که روی سخن ایران نه با آمریکا که با اروپا است و حل مشکل اروپایی ها با آمریکا به ایران مربوط نیست.
به گفته وی، اروپا خودش باید مشکلش را با آمریکا حل کند. آمریکا دیگر عضو برجام نیست و بنابراین ایران با آن گفت و گویی نمی کند.
سفیر کشور ما با بیان این که تجارت بین ایران و اروپا بشدت کاهش یافته است و ایران به ناچار راهی جز یافتن جایگزین برای نیازهای اقتصادی و تجاری خود ندارد، خاطرنشان کرد که روسیه و چین بنا بر تصور ایران به تعهد خود پایبند مانده و اکنون روابط تجاری خوبی با ایران دارند.
وی در ادامه، هرگونه ارتباط سیاست اخیر ایران در کاهش تعهداتش ذیل برجام به انتخابات آمریکا و تلاش برای زنده نگه داشتن برجام تا استقرار جایگزینی برای ترامپ را رد و خاطرنشان کرد که ایران سیاست خود را به انتخابات آمریکا پیوند نمی زند.
بعیدی نژاد همچنین در پاسخ به سوالی در مورد احتمال خروج ایران از ان‌پی‌تی ضمن یادآوری فتوای رهبر معظم انقلاب خاطرنشان کرد که ایران به هیچ عنوان به دنبال تسلیحات اتمی نخواهد بود. با این وجود وی اظهار کرد که در داخل ایران دیدگاه هایی وجود دارد که استدلال می کنند که تهران از عضویت در ان‌پی‌تی هیچ سودی نبرده و فقط هزینه تحمل کرده است.
وی با این حال تصریح کرد که دولت تلاش می کند این افراد را متقاعد کند که خروج از ان‌پی‌تی به نفع ایران نیست.
وی در پاسخ به سوالی در مورد موضع مخالف چین روسیه در قبال اقدام اخیر ایران برای کاهش تعهدات خود اظهار کرد که این کشورها مخالفتی نکرده وگفته‌اند نگرانی ها و موضع ایران را درک می کنند.
بعیدی نژاد افزود: با این حال آنها نیز مانند ایران از اجرایی نشدن برجام ناراضی هستند.
