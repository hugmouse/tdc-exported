
# „Žalgirio“ dublerių pergalė vainikuota Kriisos tritaškių salvėmis

Published at: **2019-11-02T17:57:00+00:00**

Author: ****

Original: [basketnews.lt](https://www.basketnews.lt/news-134246-zalgirio-dubleriu-pergale-vainikuota-kriisos-tritaskiu-salvemis.html)

Nuotr.: D. Lukšta
Nuotr. D. Lukšta
Ketvirtojo kėlinio pradžioje 8 taškais atsilikinėjęs Kauno „Žalgiris-2“ (5-4) po galingo spurto nutraukė dviejų pralaimėjimų seriją. Estas Kerras Kriisa pataikė 5 iš 6 tritaškių, kauniečiai ketvirčio viduryje laimėjo atkarpą 15:2 ir namie 89:86 (17:21, 28:27, 21:27, 23:11) palaužė septyniais žaidėjais besivertusį Šakių „Vytį“ (4-6).
Po Gabrieliaus Čelkos taškų ketvirtajame kėlinyje „Vytis“ buvo priekyje 79:71.
Tada Justinas Ramanauskas pelnė penkis taškus, Vitalijus Kozys – keturis, Kriisa įsmeigė tritaškį ir Arvydo Gronskio auklėtiniai išsiveržė į priekį 85:81.
Prieš prasidedant paskutinei minutei, Justas Sakalauskas ir Kriisa apsikeitė tritaškiais bei jaunieji žalgiriečiai laikė iniciatyvą savo rankose 89:84.
Domanto Vilio taškai dar sumažino Šakių komandos atsilikimą iki 86:89, tačiau kitoje žalgiriečiai, atkovoję kamuolį puolime, sudegino apie 40 sekundžių ir finišavo pergalingai 89:86.
Rezultatyviausias „Žalgirio-2“ žaidėjas Kriisa per 28 minutes įmetė 22 taškus (2/6 dvitaškiai, 5/6 tritaškiai, 3/3 baudos), atliko 7 rezultatyvius perdavimus, atkovojo 3 kamuolus ir išprovokavo 5 pražangas.
Šakių komanda šiame susitikime turėjo tik 7 žaidėjus: nuo suolo pakilę Laurynas Miknevičius ir Markas Užukauskas rungtyniavo atitinkamai 15 ir 14 minučių, tačiau taškų nepelnė.

        „Žalgiris-2“: Kerras Kriisa 22 (5/6 trit.), Erikas Venskus ir Karolis Babušis – po 14, Justinas Ramanauskas 12 (2/6 trit.).
      

        „Vytis“: Gabrielius Čelka ir Domantas Vilys (7/16 metimai) – po 19, Paulius Semaška 17 (7 atk. kam., 8 rez. perd., 7 kld.), Karolis Kokoška 16 (9 atk. kam.), Justas Sakalauskas 15.
      
Kerr Kriisa Taškai: 22 Naudingumas: 28 Baudų metimai: 100% 3/3 Tritaškiai: 83% 5/6
