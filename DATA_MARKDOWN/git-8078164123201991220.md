
# Atalanta-Manchester City 1-1: primo punto dei bergamaschi in Champions

Published at: **2019-11-05T22:00:00+00:00**

Author: **Matteo Magri**

Original: [Corriere della Sera](https://www.corriere.it/sport/19_novembre_06/atalanta-manchester-city-1-1-primo-punto-bergamaschi-ca23bc9a-00dd-11ea-90df-c7bf97da0906.shtml)

Un punto, il primo della sua storia in Champions League, nel match più difficile del girone. È la follia sportiva dell’Atalanta che grazie all’1-1 rimediato contro il Manchester City mantiene viva la permanenza in Champions. Serviranno due vittorie, contro Dinamo e Shakhtar, per continuare a sperare di accedere agli ottavi.
Una tappa (eventuale) che fino alla vigilia della gara di ieri sembrava pura utopia. Troppo forte la differenza tecnica tra bergamaschi e inglesi anche solo per sperare in un risultato positivo. A maggior ragione dopo il 5-1 rimediato all’Etihad due settimane fa. Sconfitta che, per quanto visto a San Siro, sembra lontana ere geologiche.
Se la gara, in Inghilterra, nella prima mezzora è stata equilibrata, a San Siro lo spartito è diverso. È il City che sblocca il match dopo sette minuti: De Roon perde un contrasto a centrocampo, palla in profondità per Jesus, tacco per Sterling (autore di una tripletta all’andata) e sfera in fondo alla rete. Dopo 20 minuti è ancora Sterling ad arrivare in ritardo millimetrico su un cross dalla destra. Poco dopo la mezzora è Mahrez, da fuori, a sfiorare il raddoppio. Allo scadere del primo tempo la Var prima salva e poi punisce i bergamaschi, annullando (per un fallo di Toloi, giudicato poi fuori area) e concedendo (braccio di Ilicic) un penalty. Ma dagli undici metri Jesus calcia malamente a lato scatenando il boato di San Siro.
Per capire che partita è stata nella ripresa, immaginate di scambiare le maglie. Perché è l’Atalanta a fare il City. Un dominio nel gioco che a tratti assume le sfumature dell’assedio. Il gol di Pasalic, al 4’ (colpo di testa su pennellata deliziosa di Gomez) dà la sveglia ai bergamaschi. Poco dopo è Djimsiti, da angolo, a sfiorare di testa il palo. I nerazzurri continuano a premere. A 10’ dal termine, l’incredibile: Ilicic lanciato a rete viene travolto da Bravo, entrato nella ripresa per il portiere titolare Ederson. Rosso diretto. Tra i pali finisce Walker, ma l’Atalanta non riesce mai a tirare in porta. E il City tira un sospiro di sollievo. Chi l’avrebbe mai detto.
