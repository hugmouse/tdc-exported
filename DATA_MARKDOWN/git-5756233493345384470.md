
# واکسناسیون HPV از سال آینده در یک استان آغاز می‌شود

Published at: **2019-11-03T14:28:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619645/%D9%88%D8%A7%DA%A9%D8%B3%D9%86%D8%A7%D8%B3%DB%8C%D9%88%D9%86-hpv-%D8%A7%D8%B2-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%AF%D8%B1-%DB%8C%DA%A9-%D8%A7%D8%B3%D8%AA%D8%A7%D9%86-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF)


        معاون بهداشت وزیر بهداشت، درمان و آموزش پزشکی گفت: واکسن ویروس پاپیلومای انسانی (HPV) در یک شرکت دانش بنیان داخلی به تولید رسیده و اوایل سال آینده واکسیناسیون علیه این ویروس در دختران زیر ۱۶ سال یکی از استان ها که احتمالا استان فارس است، آغاز می شود.
      

        آفتاب‌‌نیوز :
      
علیرضا رئیسی گفت: یک شرکت دانش بنیان در کشور خودمان این واکسن را تولید کرده است و قصد داریم اوایل سال آینده در یکی از استان ها واکسیناسیون HPV را با واکسن ایرانی شروع کنیم که به احتمال زیاد استان فارس خواهد بود. بعد از اینکه نتایج این واکسیناسیون مشخص شد و واکسن نیز به تولید انبوه رسید و کمیته ملی کشوری واکسیناسیون آن را تایید کرد، آن موقع این واکسیناسیون را سراسری می کنیم.
وی اضافه کرد: واکسن ویروس پاپیلومای انسانی (HPV) از ایجاد ضایعات دهانه رحم در زنان جوان محافظت می‌کند.
معاون وزیر بهداشت گفت: ویروس HPV می تواند باعث ابتلا به سرطان دهانه رحم در زنان شود. این سرطان اگر چه جزو ۱۰ سرطان اول در کشور نیست اما جزو سرطان های قابل پیشگیری با واکسن است به همین علت پیشگیری از این بیماری فوق العاده اهمیت دارد؛ زیرا اثربخشی واکسیناسیون بسیار بالاست و از خیلی از کارهایی که الان در کشور انجام می شود مانند تست پاپ اسمیر و تست HPV از زنان بسیار بهتر و با ارزش تر و البته کم هزینه تر است و لازم است به جای صرف هزینه های زیاد درمانی، به پیشگیری توجه بیشتری کنیم.
رئیسی اضافه کرد: اگر واکسیناسیون انجام شود درصد بسیار بالایی از این بیماری پیشگیری می شود. در مورد گروه سنی که این واکسن را می گیرند، در حال بررسی هستیم. گروه سنی دختران ۱۲ تا ۱۶ سال مدنظر است و احتمالا دختران ۱۴ سال تحت پوشش این واکسیناسیون قرار می گیرند.
معاون وزیر بهداشت تاکید کرد: شیوع عفونت HPV در کشور ما در بین زنان به خصوص زنان در سن ازدواج رو به افزایش است و تقریبا حدود دو درصد شیوع این بیماری را در بین زنان داریم که البته در سنین مختلف فرق می کند.
عفونت HPV شایعترین عفونتی است که از طریق جنسی منتقل می شود و می تواند به زگیل تناسلی و سرطان دهانه رحم در زنان منجر شود.
دکتر اعظم السادات موسوی، رئیس انجمن سرطان زنان ایران پیش از این گفته بود که بر اساس گزارش سازمان بهداشت جهانی در سال ۲۰۱۰ سالانه حدود هزار نفر در ایران به سرطان دهانه رحم مبتلا می شوند.
وی افزود: با توجه به روند شیوع سرطان دهانه رحم در زنان ایرانی آگاه سازی و اطلاع رسانی درباره سرطان دهانه رحم بسیار ضروری است.
موسوی گفت: در جهان حدود ۵۰۰ هزار نفر به سرطان دهانه رحم سالانه مبتلا هستند. در کشورهای پیشرفته ۲۵ درصد زنانی که به این سرطان دچار می شوند، محکوم به مرگ هستند و البته در ایران ۵۰ درصد مبتلایان به سرطان دهانه رحم فوت می کنند.
وی افزود: در ایران آمار دقیقی از ثبت سرطان ها در کشور نداریم اما بر اساس گزارش سازمان بهداشت جهانی که در سال ۲۰۱۰ ارایه کرده است، حدود ۲۰ تا ۲۵ درصد از جمعیت زنان بالای ۱۵ سال در کشور در معرض خطر هستند.
به گفته وی گزارشات بیمارستانی نشان داده است که سرطان دهانه رحم چهارمین سرطان شایع و پنجمین علل مرگ و میر در زنان کشور است.
رئیس انجمن سرطان های زنان ایران به غربالگری سرطان دهانه رحم اشاره کرد و گفت: پیش از این غربالگری انجام می شد اما مدیریت غربالگری و آزمایشات به خوبی دیده نمی شد و افراد در معرض خطر مراجعه نمی کردند.
موسوی گفت: منشا ابتلا به سرطان دهانه رحم ویروس پاپیلومای انسانی (HPV) است. اگر این ویروس وارد بدن شود حدود ۱۲ تا ۲۴ ماه بعد به سلول های سرطان تبدیل می شود و اگر مجدد عفونت اتفاق بیفتد و ویروس جدید وارد بدن شود، زنان ایمن نخواهند ماند.
رئیس انجمن سرطان زنان ایران گفت: هم اکنون ۱۲۷ کشور در جهان در برنامه تزریق این واکسن قرار گرفته اند اما در کشور ما هنوز این موضوع در برنامه واکسیناسیون کشوری قرار نگرفته و امید است که سیاستگذاران سلامت در کشور ترزیق این واکسن را در برنامه های آینده خود قرار دهند.
وی اضافه کرد: این واکسن برای افرادی که سیستم ایمنی ضعیفی دارند و دچار عفونت شده اند، ضروری است البته تکرار واکسن پس از ۱۰ سال نیازی نیست.
