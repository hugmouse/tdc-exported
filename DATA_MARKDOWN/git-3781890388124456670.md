
# 'แม่มณี'จากดินสู่ดาวร่วงตกสวรรค์ เท้าแชร์ลวงโลกพันล.

Published at: **2019-11-03T00:15:00+00:00**

Author: ****

Original: [เดลินิวส์](https://www.dailynews.co.th/crime/739722)


        ไทมไลน์วัน "แม่มณีกับผัว" สิ้นฤทธิ์ หมดสภาพไฮโซสาวถูกจับคาห้องซอมซ่อ ปฏิเสธลั่น!! ไม่ได้โกง เจ้าหน้าที่เร่งขยายผลผู้ร่วมขบวนการตามยึดอายัดทรัพย์ต่อ เจ้าตัวยังยิ้มร่านอนห้องขังโรงพักอุดรฯ ไม่สะทกสะท้าน
      
นาทีนี้ถ้าเอ่ยชื่อ "แม่มณี" คงไม่มีใครที่ไม่รู้จัก เจ้าแม่แชร์พันล้านลวงโลก มีผู้เสียหายจำนวนมากกระจายอยู่ทั่วประเทศแจ้งจับ หลังตำรวจบุกจับคาห้องพักในอ.สัตหีบ จ.ชลบุรี สิ้นสภาพไฮโซสาว สุดยอดนักธุรกิจดีเด่น เจ้าตัวยังปฏิเสธลั่น!! ไม่ได้โกง แต่ยังไม่ได้จ่ายดอกแค่นั้น เจ้าหน้าที่เร่งสืบเสาะยึดอายัดทรัพย์สินและหาตัวผู้ร่วมขบวนการ ก่อนสรุปสำนวนส่งดีเอสไอที่รับเป็นคดีพิเศษ "เดลินิวส์ออนไลน์" ขอสรุปไทมไลน์วัน "แม่มณีกับสามี" สิ้นฤทธิ์จนมุมตำรวจมาให้รับทราบกันอีกครั้ง       เริ่มจากเช้าตรู่วันที่ 2 พ.ย. เจ้าหน้าที่ตำรวจกองบังคับการสืบสวนสอบภูธรภาค 4 พร้อมด้วยเจ้าหน้าที่ตำรวจกองบังคับการสืบสวนสอบสวนนครบาล นำหมายศาลเข้าจับกุมตัว น.ส.วันทนีย์ ทิพย์ประเวช หรือ เดียร์ หรือที่รู้จักกันในฉายา "แม่มณี" และนายเมธี ชิณภา อายุ 20 ปี สามี ในห้องพักชั้น 2 ตึกแถวเลขที่ 35/20 กลางชุมชนเมืองตลาดเอกธานี กม.10 หมู่ 1 ต.พลูตาหลวง อ.สัตหีบ จ.ชลบุรี ซึ่งด้านล่างเปิดเป็นร้านตัดผมชายชื่อ ป้าบาร์เบอร์ แจ้งข้อหา ร่วมกันฉ้อโกงประชาชน, ร่วมกันกู้ยืมเงินอันเป็นการฉ้อโกงประชาชน และร่วมกันนำเข้าสู่ระบบทางคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ ก่อนนำตัวผู้ต้องหาทั้งสองเดินทางเข้ากรุงเทพฯ เพื่อนั่งเครื่องบินไปส่งตัวที่สภ.เมืองอุดรธานี ตามหมายจับ เบื้องต้นพบว่าแม่มณีกับสามีได้หลบหนีไปอยู่ที่ จ.ชลบุรี ได้ประมาณ 3-4 วันแล้ว และขณะถูกจับกุมมีเงินติดตัวเพียง 13,000 บาทเท่านั้น ทั้งสองมีสภาพคล้ายหมดราศีไม่หลงเหลือภาพความเป็นไฮโซที่มีชีวิตหรูหราเช่นเคย และอยู่ในห้องที่หลบซ่อนตัวโดยไม่มีเฟอร์นิเจอร์อำนวยความสะดวกใดๆ อย่างไรก็ตาม แม่มณีเองก็ยังยิ้มได้และไม่ได้มีท่าทีหวาดวิตกหรือมีอาการเครียดแต่อย่างใด 
ขณะเดียวกันเจ้าหน้าที่ตำรวจยังได้ไปตรวจค้นที่บ้านมารดาของแม่มณีในพื้นที่อ.บ้านบึง จ.ชลบุรี พบรถยนต์หรู 3 คัน ที่เป็นชื่อของแม่มณี ประกอบด้วย รถเมอร์ซิเดสเบนส์ รุ่น slk200 สีเหลือง หมายเลขทะเบียน ฐย 4410 กรุงเทพมหานคร, รถบีเอ็มดับบลิวยู รุ่น Z4 สีดำ หมายเลขทะเบียน 6 กภ 5678 กรุงเทพมหานคร และรถบีเอ็มดับบลิวยู รุ่น 320 d ทะเบียนป้ายแดง ท-9209 กรุงเทพมหานคร รวมมูลค่าเกือบ 20 ล้านบาท จึงได้ทำการตรวจยึดและนำไปลงบันทึกประจำวันไว้ที่ สภ.บ้านบึงหลังมีข่าวและภาพการเข้าจับกุม "แม่มณี" เผยแพร่ออกไปประชาชนให้ความสนใจอย่างมากและวิจารณ์กันไปต่างๆ นานา หนึ่งในนั้นก็คือ 'บุ๋ม- ปนัดดา วงศ์ผู้ดี' ที่ได้โพสต์ภาพของแม่มณี 2 ภาพ ผ่านอินสตาแกรมชื่อ boompanadda ซึ่งเป็นภาพขณะถูกจับกุม และภาพที่แม่มณีใช้โพสต์ในเฟซบุ๊กก่อนถูกจับ พร้อมตั้งคำถามเหน็บแรง “คำถามที่อยากจะถาม #แม่มณี คำถามแรกคือ ใช้แอพอะไร???? จากนั้นค่อยถามว่า เงินอยู่ไหนและทำทำไม? #เป็นคนขี้สงสัย”
ต่อมาช่วงเย็นเมื่อเครื่องบินลงจอดที่กองบิน 23 จ.อุดรธานี เจ้าหน้าที่ตำรวจควบคุมตัว แม่มณีกับสามี ไปที่สภ.เมืองอุดรธานีทันที ก่อนนำตัวเข้าสอบสวนและดูของกลางที่ตรวจยึดเป็นทองปลอมที่ใช้สำหรับจัดฉากไลฟ์สดและตู้เซฟ 1 ใบ ซึ่งเจ้าหน้าที่ได้ให้แม่มณีเป็นคนเปิดเซฟเพื่อตรวจสอบทรัพย์สินที่อยู่ข้างใน แต่เจ้าตัวอ้างว่าต้องใช้กุญแจเปิดพร้อมกับใส่รหัส แต่ตอนนี้ไม่ทราบว่ากุญแจอยู่ที่ไหน ด้าน พ.ต.อ.สราวุธ ฉ่ำผิว ผก.สภ.เมืองอุดรธานี เปิดเผยว่า วันนี้จะได้ควบคุมตัวแม่มณีกับสามีไว้ที่ห้องควบคุมผู้ต้องหาของโรงพักเพื่อทำการสอบสวนเพิ่มเติม และจะส่งฝากขังต่อศาลจังหวัดอุดรธานีในวันที่ 4 พ.ย.นี้ และคัดค้านการประกันตัว ขณะที่มียอดของผู้เสียหายที่มาแจ้งความแล้วตั้งแต่วันที่ 29 ต.ค.- 1 พ.ย. รวมจำนวน 232 ราย มูลค่าความเสียหายประมาณ 128 ล้านบาท ทั้งนี้คาดว่าพนักงานสอบสวนจะสรุปสำนวนและส่งต่อให้ดีเอสไอซึ่งรับเป็นคดีพิเศษได้ในวันที่ 16 พ.ย.ขณะที่กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) เตรียมทำหนังสือเรียนผู้บังคับบัญชาก่อนจะส่งไปยังสภ.เมืองอุดรธานี เพื่อทำการอายัดตัวแม่มณีกับสามี หลังมีผู้มาแจ้งความร้องทุกข์ถึง 150 ราย ซึ่งหลังจากนี้จะได้รวบรวมข้อมูลส่งให้ดีเอสไอดำเนินการต่อ 
จากนั้น พล.ต.ท.เจริญวิทย์ ศรีวนิชย์ ผบช.ภ.4 ได้แถลงข่าวว่า ทางตำรวจสืบสวน ภ.จว.อุดรธานี และสภ.เมืองอุดรธานี ได้ขยายผลเพื่อหาผู้ร่วมขบวนการโดยเข้าตรวจค้นบ้านและอาคาร 6 จุด พบหลักฐานทรัพย์สิน อสังหาริมทรัพย์ เอกสาร ซึ่งเบื้องต้นได้อายัดอาคารพาณิชย์ 3 ชั้น 2 คูหา ที่แม่มณีเป็นผู้ครอบครอง และอาคารพาณิชย์ 2 ชั้น 1 คูหา ที่มี น.ส.ธวัลรัตน์ ทิพย์ประเวช มารดาของแม่มณีเป็นผู้ถือกรรมสิทธิ์ และโฉนดที่ดิน รถยนต์หรู 3 คัน ส่วนประเด็นที่ว่าจะมีใครเกี่ยวข้องหรืออยู่เบื้องหลัง คงจะต้องพิสูจน์ทราบทางเชิงลึกรวมถึงเส้นทางการเงินว่ามีใครอยู่เบื้องหลังหรือไม่อย่างไรพล.ต.ท.เจริญวิทย์ กล่าวอีกว่า แม่มณียังให้การภาคเสธ โดยอ้างว่ามีการระดมทุนลูกแชร์จริงว่า แต่ไม่ได้มีเจตนาจะโกงผู้เสียหาย เพียงแต่ยังไม่ได้จ่ายดอกให้ลูกแชร์เท่านั้น ส่วนมารดาของแม่มณีจะมีความผิดด้วยหรือไม่นั้น ต้องรอการสอบปากคำผู้เกี่ยวข้องก่อน แต่เบื้องต้นแม่มณีก็บอกว่าตัวมารดาก็ร่วมเล่นแชร์กับตัวเองด้วย ส่วนที่ว่ามีคนมีสีอยู่เบื้องหลังและช่วยในการหลบหนีเรื่องนี้จะต้องมีการสืบสวนหากพบว่าใครมีส่วนเกี่ยวข้องก็จะดำเนินการตามกฎหมาย 
สำหรับประวัติ "แม่มณี" ภูมิลำเนาเป็นชาวจ.อุดรธานี เติบโตมาจากการเป็นเน็ตไอดอลขายตุ๊กตาออนไลน์ เธอใช้เวลาไม่ถึง 3 ปี ในการก้าวเข้าสู่วงการบันเทิง และเริ่มมีตัวตนด้วยการเป็น "แม่มณี" โดยเฉพาะจากเหตุการณ์ทำศัลยกรรมผิดพลาดเมื่อวันที่ 8 ก.ค.62 ก่อนออกมาร้องเรียนต่อสื่อมวลชนใน จ.อุดรธานี ว่าไปทำศัลยกรรมทรวงอกกับคลินิกแห่งหนึ่งในเขตเทศบาลนครอุดรธานี แล้วเกิดแผลจากการผ่าตัด เรียกร้องให้ทางคลินิกรับผิดชอบเยียวยาชดใช้ให้จนเป็นข่าวครึกโครม ทำให้มีคนสนใจมากขึ้นโดยเฉพาะกลุ่มพริตตี้เอ็มซีที่สนใจเรื่องการทำศัลยกรรมหลังมีภาพทำธุรกิจหลายอย่าง เปิดตัวแบรนด์สินค้าเครื่องสำอางชื่อ MANILA (มะนิลา) และมีการจ้างเซเลปดาราร่วมงานจำนวนมาก นอกจากนี้ยังมีสถานบันเทิง FakeBar เจ้าของกิจการแม่มณี PoolVilla กิจการห้างทองแม่มณี 2019 และเจ้าของกิจการร้านCerveConceptCar Udonthani ที่มีสาขาอยู่ในหลายจังหวัดของประเทศไทย "แม่มณี" ก็ได้รับการยกย่องให้เป็นไฮโซสาวที่สวยและรวยมากอีกหนึ่งคนของเมืองไทย ไม่ว่าจะเป็นผู้บริหารอายุน้อยและมีธุรกิจมากมาย จนได้รับรางวัลสุวรรณกาย และรางวัล ASEAN ENTERPRISE AWARDS 2019 สาขานักธุรกิจดีเด่น จากชมรมพัฒนาบุคลิกภาพก้าวสู่ความสำเร็จแห่งประเทศไทย เมื่อไม่นานมานี้ 
แต่หลังจากที่ "แม่มณี" ตกเป็นผู้ต้องหาและถูกจับกุมตัวดำเนินคดีตามที่ปรากฎเป็นข่าว ทางชมรมพัฒนาบุคลิกภาพก้าวสู่ความสำเร็จแห่งประเทศไทย ได้ออกแถลงการณ์ 2 ฉบับ เรื่องเพิกถอนรางวัลจากแม่มณี เนื่องจากเป็นผู้ที่ถูกดำเนินคดีตามกฎหมาย มิได้ประกอบอาชีพนักธุรกิจเพียงอย่างเดียว โดยได้ประกอบกิจการอื่นที่มีผลกระทบและทำความเสียหายแก่ผู้อื่น จึงขอถอดถอนชื่อออกจากทำเนียบอย่างเป็นทางการ
