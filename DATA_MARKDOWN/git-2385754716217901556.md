
# «Τέζαρε» τον ψυχωμένο Ατρόμητο ο Ολιβέιρα!

Published at: **2019-11-03T21:37:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/greece/595564/tezare-ton-psyxomeno-atromito-o-oliveira)

Ο Ατρόμητος ήταν εξαιρετικός μέσα στο ΟΑΚΑ, δεν... μάσησε από την ανατροπή της ΑΕΚ και τα τραγικά λάθη του Μανδά, ισοφάρισε στο 90’ με τον Ανδρούτσο αλλά ο Ολιβέιρα τον... τέζαρε, με γκολ στο 90'+3'. Ματς για γερά νεύρα έγινε στο ΟΑΚΑ, με την ΑΕΚ να παίρνει δύσκολα την νίκη με 3-2 επί του Ατρόμητου, που της έβαλε δύσκολα. Ο Ολιβέιρα είχε συμμετοχή και στα τρία γκολ της Ένωσης, αν και του χρεώθηκαν τα δύο, ενώ μοιραίος για τους Περιστεριώτες στάθηκε ο νεαρός τερματοφύλακας Μανδάς, καθώς του χρεώθηκε αυτογκόλ το 1-1, όταν η μπάλα χτύπησε στην πλάτη του, ενώ έχει μεγάλη ευθύνη στο δεύτερο τέρμα της ΑΕΚ. Ο Ατρόμητος προηγήθηκε στο 20’ με τον Μανούσο και ισοφάρισε σε 2-2 με τον Ανδρούτσο στο 89’, αλλά ο Ολιβέιρα στο 90+3’ έδωσε την νίκη στους «κιτρινόμαυρους». Σε ένα σχετικά κρύο ΟΑΚΑ, με 14.000 θεατές, η ΑΕΚ μπήκε πιο δυνατά στο παιχνίδι, αλλά η κατοχή της ήταν φλύαρη. Στο 4’ οι γηπεδούχοι ζήτησαν πέναλτι σε μαρκάρισμα του Ταλόχα στον Ντέλετιτς, αλλά ο Φωτιάς δεν έδειξε κάτι. Ο Ατρόμητος ανέβασε στροφές μετά το πρώτο δεκάλεπτο. Στο 18’ ο Ολιβέιρα είχε την μπάλα έξω από την περιοχή, αλλά δεν έκανε το σουτ και στην συνέχεια χάθηκε η μπάλα και οι Περιστεριώτες βγήκαν στην αντεπίθεση. Ο Οικονόμου ανέτρεψε τον Ανδρούτσο και καταλογίστηκε το πέναλτι. Στο 20’ ο Μανούσος εκτέλεσε το πέναλτι, ο Μπάρκας απέκρουσε, αλλά στην επαναφορά ο επιθετικός του Ατρόμητου έστειλε τη μπάλα στα δίχτυα για το 0-1. Η ΑΕΚ προσπάθησε να αντιδράσει και στο 35’ έχασε τριπλή ευκαιρία να ισοφαρίσει. Ο Ντέλετιτς έβγαλε τον Λιβάγια απέναντι από τον Μανδά, ο νεαρός τερματοφύλακας απέκρουσε, ο Βέρντε με σουτ έστειλε τη μπάλα στο οριζόντιο δοκάρι και στη συνέχεια η κεφαλιά του Λιβάγια πέρασε άουτ. Παρά την πίεση, η Ένωση δεν μπορούσε να δημιουργήσει και οι οπαδοί της την αποδοκίμασαν στο τέλος του πρώτου μέρους. Στο δεύτερο ημίχρονο, η ΑΕΚ προσπάθησε να πιέσει, αλλά και πάλι δεν μπορούσε να απειλήσει με αξιώσεις. Στο 55’ ένα καλό σουτ του Ντέλετιτς πέρασε δίπλα από το αριστερό δοκάρι του Μανδά. Στο 62’ ο Ολιβέιρα έκανε το σουτ, η μπάλα βρήκε στο δοκάρι και χτύπησε στην πλάτη του Μανδά, κάνοντας το 1-1. Το γκολ χρεώθηκε ως αυτογκόλ του νεαρού γκολκίπερ, ο οποίος ήταν άτυχος σε αυτή τη φάση. Το γκολ αυτό «ζωντάνεψε» την Ένωση, που πίεσε άμεσα και για δεύτερο τέρμα. Στο 71’, ο Γούτας γύρισε την μπάλα για τον Μανδά, αλλά εκείνος άνοιξε την μπάλα και ο Ολιβέιρα που ακολουθούσε την φάση, έκλεψε και σκόραρε για το 2-1. Ο Ατρόμητος αναγκάστηκε να βγει μπροστά και στο 76’ ο Τσιντώτας απέκρουσε σωτήρια το πλασέ του Βέλλιου. Η ΑΕΚ είχε την κατοχή της μπάλας, αλλά οι Περιστεριώτες έβγαιναν στην αντεπίθεση. Στο 89’ ο Ανδρούτσος «πάγωσε» το ΟΑΚΑ, καθώς με κοντινό πλασέ ισοφάρισε σε 2-2. Στο 90+3’ ο Ολιβέιρα και πάλι λυτρώνει την ΑΕΚ, καθώς με πλασέ από κοντά, μετά από κεφαλιά του Μάνταλου, έστειλε την μπάλα στα δίχτυα για το 3-2, που ήταν και το τελικό αποτέλεσμα.  
