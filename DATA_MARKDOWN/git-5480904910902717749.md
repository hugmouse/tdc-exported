
# Reuters: Podpis obchodní dohody USA a Číny se možná protáhne

Published at: **2019-11-06T19:28:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/reuters-podpis-obchodni-dohody-usa-a-ciny-se-mozna-protahne/1818056?utm_source=rss&utm_medium=feed)

Washington/Peking - Podpis obchodní dohody mezi Spojenými státy a Čínou se možná uskuteční až v prosinci, nikoliv do konce listopadu, jak se dosud předpokládalo. Agentuře Reuters to dnes řekl nejmenovaný zástupce americké vlády. Obě strany stále jednají o podmínkách dohody a místě setkání, ve hře je mimo jiné Švédsko nebo Švýcarsko. Čínská ambasáda ve Washingtonu informaci zatím nekomentovala.
Obchodní dohoda se vyjednává v několika fázích, tu první mají podepsat prezidenti USA a Číny Donald Trump a Si Ťin-pching. Představitel Trumpovy administrativy přitom nevyloučil, že z první fáze dohody nakonec sejde, její uzavření je ale podle něj pravděpodobnější.
Co se týče místa setkání, jednalo se o místech v Evropě i v Asii, za pravděpodobnější je považována evropská lokalita. Mluví se o Švédsku nebo o Švýcarsku. Trump údajně navrhl americký stát Iowa, o něm se ale už teď neuvažuje.
O požadavku Pekingu, aby Washington zrušil cla uvalená na čínské zboží v září, se dále jedná. Pokrok na cestě k prozatímní dohodě to ale patrně nenaruší, uvedl vládní zdroj. Číňané se podle něj snaží uzavřít dohodu rychle - mají za to, že kvůli hrozbě Trumpova impeachmentu, tedy procesu odvolání z funkce, dosáhnou lepších podmínek.
Očekává se, že součástí prozatímní obchodní dohody bude zrušení amerických cel na čínské zboží - telefonů, laptopů a hraček - v objemu 156 miliard dolarů (3,6 bilionu Kč) ročně, které se Washington chystal zavést 15. prosince. Čína se podle lidí blízkých vyjednávání snaží dosáhnout toho, aby USA zrušily i dříve uvalená cla na čínské zboží.
Peking ale podle jednoho ze zdrojů agentury Reuters na Washington naléhá, aby zrušil také v září zavedená patnáctiprocentní cla na čínský dovoz v roční hodnotě 125 miliard dolarů. Čína by také ráda viděla odstranění dříve uvalených 25procentních cel na zboží, jako jsou stroje, polovodiče nebo nábytek.
