
# Τελέστηκαν τα εγκαίνια της Κυπριακής Ολυμπιακής Βιβλιοθήκης

Published at: **2019-11-01T20:49:00+00:00**

Author: **Sigmalivesports**

Original: [SIGMALIVE](https://www.sigmalive.com/sports/all-other-sports/other-sports/595346/telestikan-ta-egkainia-tis-kypriakis-olympiakis-vivliothikis)

Τελέστηκαν την Παρασκευή 1η Νοεμβρίου στο Ολυμπιακό Μέγαρο, τα εγκαίνια της Κυπριακής Ολυμπιακής Βιβλιοθήκης, που φιλοδοξεί να φιλοξενήσει, μεταξύ άλλων, όλη την Κυπριακή Αθλητική Βιβλιογραφία. Τα εγκαίνια της βιβλιοθήκης που θα στεγάζεται στον 2ο όροφο του Ολυμπιακού Μεγάρου, τέλεσε ο έντιμος Υπουργός Παιδείας Πολιτισμού Αθλητισμού και Νεολαίας (ΥΠΠΑΝ) Δρ Κώστας Χαμπιαούρης, ενώ παρέστησαν μεταξύ άλλων, ο Σύμβουλος του Προέδρου επί θεμάτων Αθλητισμού Φοίβος Ζαχαριάδης, ο βουλευτής Δημήτρης Δημητρίου (ΔΗΣΥ),  εκπρόσωποι κομμάτων, και ο εκπρόσωπος της Πρεσβείας της Ελλάδος Αναστάσιος Κωνσταντάρας. Παρέστησαν επίσης ο Επίτιμος Πρόεδρος της ΚΟΕ Κίκης Λαζαρίδης, τα μέλη του Εκτελεστικού Συμβουλίου της ΚΟΕ, Μέλη του Δ.Σ του ΚΟΑ και πρώην Πρόεδροι του Οργανισμού, Πρόεδροι και εκπρόσωποι Αθλητικών Ομοσπονδιών, εκπρόσωποι των Πανεπιστημίων Κύπρου, Λευκωσίας και Frederick, και πολλοί άλλοι παράγοντες και φίλοι του Κυπριακού Αθλητισμού. Χαιρετίζοντας την εκδήλωση ο Πρόεδρος της ΚΟΕ Ντίνος Μιχαηλίδης, σημείωσε ότι ένα όνειρο, ένα όραμα, αλλά και μια υποχρέωση προς την Κυπριακή κοινωνία, έγινε πραγματικότητα, κάτι που έλειπε από την Κύπρο και πλέον τέθηκαν οι βάσεις, για απόδοση σεβασμού στην Αθλητική μας Ιστορία και Παράδοση. Αναλύοντας τη σημασία του έργου ο κ. Μιχαηλίδης σημείωσε και τα εξής: «Η Βιβλιοθήκη θα εμπλουτίζεται συνέχεια και πιστεύουμε ότι θα μας δοθεί κάποτε η ευκαιρία να δημιουργήσουμε και τον κατάλληλο χώρο για να στεγαστεί η Κυπριακή Ολυμπιακή Βιβλιοθήκη, ώστε να καταστεί ένα σύγχρονο κέντρο έρευνας, μελέτης και γνώσεων. Η συμβολή, όλων μας, από όποιο πόστο και αν κατέχουμε, στην διατήρηση της παράδοσης μας, αποτελεί θεμελιακό παράγοντα της υπόστασης μας, γιατί χωρίς γνώση και σεβασμό στην Ιστορία και παράδοση, τότε δεν έχουμε μέλλον ως λαός. Η δε έλλειψη της γνώσης οδηγεί σε επικίνδυνα αδιέξοδα, όχι μόνο αθλητικά αλλά και κοινωνικά» O Δρ Κώστας Χαμπιαούρης στο δικό του χαιρετισμό ανέφερε ότι το Υπουργείο Παιδείας, Πολιτισμού, Αθλητισμού και Νεολαίας ενισχύει και ενθαρρύνει τέτοιου είδους πρωτοβουλίες σημειώνοντας τα εξής: «Το πλούσιο περιεχόμενο καθώς και η πληθώρα πηγών σε σχέση με τον Αθλητισμό και τον Ολυμπισμό αναμένεται να αποτελέσει κίνητρο για εμβάθυνση στην Ολυμπιακή φιλοσοφία και τις πανανθρώπινες αξίες που αυτή πρεσβεύει. Με βάση αυτά τα δεδομένα, είμαι απόλυτα πεπεισμένος ότι η Κυπριακή Ολυμπιακή Βιβλιοθήκη θα αποτελέσει σημείο αναφοράς για την έρευνα και την εκπαίδευση στη χώρα μας» Στην σύντομη παρουσίαση της Βιβλιοθήκης, ο Δρ. Χρύσανθος Χρυσάνθου, Υπεύθυνος Επιστημονικός Συνεργάτης, ο οποίος ανέλαβε όλη τη διαδικασία λειτουργίας της Βιβλιοθήκης, ανέπτυξε τη σημασία της Βιβλιοθήκης, αλλά και το σκοπό και τους στόχους της σημειώνοντας :«Ο χώρος μιας βιβλιοθήκης είναι ιερός, γιατί εδώ φυλάσσονται κειμήλια της συλλογικής μνήμης και παρακαταθήκες σοφών ανθρώπων. Φυλάσσονται τεκμήρια της Ιστορίας ενός λαού, ό,τι τον κρατά ριζωμένο στη γη του». Οι περίπου 1.000 τίτλοι βιβλίων, που έχουν ήδη καταλογογραφηθεί και άλλοι τόσοι που περιμένουν τη σειρά τους, είναι διαθέσιμοι για όλους όσοι επιθυμούν να γίνουν μέλη - χρήστες της Ολυμπιακής Βιβλιοθήκης. Είναι ανοικτή και προσβάσιμη για όλους, είτε είναι ερευνητές, μελετητές και συγγραφείς, είτε είναι φοιτητές, φοιτήτριες, μαθητές ή  μαθήτριες, είτε απλώς φίλαθλοι και φιλαναγνώστες. Στο πλαίσιο της τελετής των εγκαινίων παραδόθηκε στον ΥΠΠΑΝ Δρ Κώστα Χαμπιαούρη από τον Πρόεδρο της ΚΟΕ, το βιβλίο «Οδηγός Ολυμπιακής Παιδείας», μία έκδοση της ΚΟΕ με συγγραφέα τον Σταύρο Σταύρου, που  απευθύνεται σε εκπαιδευτικούς όλων των βαθμίδων εκπαίδευσης. Προσεγγίζει τα θέματα Ολυμπιακής Παιδείας μέσα στις σωστές διαστάσεις, διευκολύνοντας τη μύηση τους, σε θέματα Ολυμπισμού μέσα από την ανάπλαση και «κατασκευή» της εικόνας των Ολυμπιακών Αγώνων. Όπως σημείωσε ο κ. Μιχαηλίδης, η ενημέρωση και η κατάρτιση των εκπαιδευτικών αποτελεί το ισχυρότερο σκέλος για να μεταδοθεί αυτό το ευρύτερο φάσμα γνώσεων στην μαθητιώσα νεολαία, και εξέφρασε την ελπίδα ότι θα τύχει της κατάλληλης αξιοποίησης από το Υπουργείο. Στο πλαίσιο επίσης της τελετής, η Κυπριακή Ολυμπιακή Επιτροπή, απένειμε Τιμητική Διάκριση στον κ. Ανδρέα Χατζηβασιλείου για τη συμβολή του στη μελέτη του Κυπριακού Αθλητισμού μέσω του συγγραφικού του έργου, περίοπτη θέση στο οποίο κατέχει η τετράτομη έκδοση «Ιστορία του Κυπριακού Αθλητισμού», έργο αναφοράς για όλους τους μελετητές και ερευνητές του αθλητισμού. Κυπριακή Ολυμπιακή Επιτροπή1 Νοεμβρίου 2019 Δελτίο Τύπου
