
# हरियाणा : बदमाशों ने सिक्योरिटी सुपरवाइजर के हाथ-पैर तोड़कर लूटा

Published at: **2019-11-06T08:36:29+00:00**

Author: **पलवल। हमारे संवाददाता**

Original: [https://www.livehindustan.com](https://www.livehindustan.com/ncr/story-haryana-security-supervisor-roobed-by-miscreants-after-hands-and-leg-broken-2834711.html)

हरियाणा के पलवल में बदमाशों ने एक सिक्योरिटी सुपरवाइजर का रास्ता रोककर पहले उसके हाथ-पैर तोड़ दिए और फिर तीन हजार रुपये लूट लिए। पुलिस ने तीन नामजद सहित सात लोगों के खिलाफ मुकदमा दर्ज किया है। आरोपी हमलावर कंपनी में सिक्योरिटी गार्ड की नौकरी कर चुके हैं।
शहर थाना पुलिस इंचार्ज इंस्पेक्टर राजेश कुमार ने बताया कि गांव बहीन निवासी और टैक्स सैडो नामक प्राइवेट कंपनी में एपेक्स सर्विस सिक्योरिटी के तहत सुपरवाइजर की नौकरी करने वाले रविंद्र ने पुलिस को दी शिकायत में कहा है कि बीती 15 अक्टूबर की रात करीब सवा आठ बजे बाइक पर गांव दुधौला स्थित कंपनी से अपने घर जा रहा था। रास्ते में गांव घुघेरा के निकट बाइक और गाड़ी सवार लोगों ने रास्ता रोक लिया और मारपीट करते हुए कनपटी पर कट्टा लगा दिया।
मारपीट के दौरान हाथ-पैर तोड़ दिए और जेब से 3250 रुपये निकाल कर जान से मारने की धमकी देते हुए फरार हो गए। आरोप है कि हमलावरों में शामिल अंतराम कंपनी में बतौर सिक्योरिटी गार्ड नौकरी कर चुका है। हमलावरों को कंपनी में काम करने वाले अंतराम, जितेन्द्र और दिनेश पहचानते हैं।

        बाइकर्स गैंग ने मोबाइल और रुपये लूटे
      
वहीं गांव आमरू से पलवल आ रहे बाइक सवार से बंदूक के बल पर बाइकर्स गैंग ने दो मोबाइल और पांच हजार रुपये लूट लिए। पलवल की संजय कॉलोनी के राहुल ने बताया कि 16 अक्टूबर की रात के करीब 10 बजे गांव आमरू से बाइक पर पलवल आ रहा था।
रास्ते में आल्हापुर चौराहे पर पहुंचा तो पीछे से बाइक पर आए तीन युवकों ने रोक लिया। रोकने का विरोध किया तो मारपीट करते हुए दो मोबाइल फोन और पांच हजार नकद लूट लिया।
