
# খোকার মরদেহ আনার পর দাফন জুরাইনে

Published at: **2019-11-04T22:01:00+00:00**

Author: ****

Original: [Daily Janakantha](http://www.dailyjanakantha.com/details/article/458715/%E0%A6%96%E0%A7%8B%E0%A6%95%E0%A6%BE%E0%A6%B0-%E0%A6%AE%E0%A6%B0%E0%A6%A6%E0%A7%87%E0%A6%B9-%E0%A6%86%E0%A6%A8%E0%A6%BE%E0%A6%B0-%E0%A6%AA%E0%A6%B0-%E0%A6%A6%E0%A6%BE%E0%A6%AB%E0%A6%A8-%E0%A6%9C%E0%A7%81%E0%A6%B0%E0%A6%BE%E0%A6%87%E0%A6%A8%E0%A7%87)

অনলাইন রিপোর্টার ॥ বিএনপির ভাইস চেয়ারম্যান ও অবিভক্ত ঢাকা সিটি করপোরেশনের সাবেক মেয়র সাদেক হোসেন খোকার মরদেহ দেশে আনার প্রক্রিয়া চলছে। মরদেহ দেশে আসলে জুরাইন কবরস্থানে বাবার কবরে তাকে শায়িত করা হবে।
এছাড়া, সোমবার দুপুরে নিউইয়র্কে চিকিৎসাধীন অবস্থায় মারা যাওয়ার পর বিকেলে তার ৩/১ গোপীবাগের বাসায় শোক বই খোলা হয়েছে। সাদেক হোসেন খোকার ব্যক্তিগত সহকারী নজরুল ইসলাম কিরণ বাংলানিউজকে এতথ্য নিশ্চিত করেছেন।
কিরণ বলেন, গোপীবাগের বাসায় এসে রাত ৮টা নাগাদ শোক বইয়ে সই করেছেন বিএনপির স্থায়ী কমিটির সদস্য ড. খন্দকার মোশাররফ হোসেন, দলের যুগ্ম-মহাসচিব হাবিব উন নবী খান সোহেল, মহানগর বিএনপি নেতা কাজী আবুল বাসার, তানভীর আহমেদ রবিন, জাতীয় পার্টির প্রেসিডিয়াম সদস্য আবু হোসেন বাবলা। এছাড়া সাদেক হোসেন খোকার মৃত্যুর সংবাদ পাওয়ার পরপরই বিপুল সংখ্যক দলীয় নেতাকর্মী ও স্থানীয় জনগণ তার বাসায় ভিড় করছেন বলেও জানান তিনি।
সাদেক হোসেন খোকার দুই ভাই ও ছয় বোন। এর মধ্যে বর্তমানে তার ছোট ভাই আনোয়ার হোসেন উজ্জ্বল ও ছোট বোন খুকু ঢাকায় আছেন। বাবি চার বোন, স্ত্রী ইসমাত হোসেন, বড় ছেলে ইসরাক হোসেন, ছোট ছেলে ইসফাক হোসেন ও মেয়ে সারিকা সাদেক বর্তমানে নিউইয়র্কে অবস্থান করছেন।
সাদেক হোসেন খোকার মরদেহ নিউইয়র্ক থেকে ঢাকায় আনার প্রক্রিয়া চলছে জানিয়ে নজরুল ইসলাম কিরণ বলেন, আপাতত আমাদের কাছে এর চেয়ে বেশি কোনো তথ্য নেই। তবে, যখনই নতুন কোনো তথ্য পাবো, সেটা মিডিয়ার মাধ্যমে জানানোর চেষ্টা করবো।
এক প্রশ্নের উত্তরে তিনি বলেন, সাদেক হোসেন খোকার একটি মামলায় সাজা হয়। তার স্ত্রী, এক ছেলে ও মেয়ের বিরুদ্ধেও মামলা রয়েছে। সেসব মামলা এখন কী অবস্থায় রয়েছে সঠিক বলতে পারবো না। তবে, ছোট ছেলে অপ্রাপ্ত বয়স্ক, তার বিরুদ্ধে কোনো মামলা নেই।
বিএনপির সহ-সাংগঠনিক সম্পাদক আব্দুস সালাম আজাদ বলেন, সাদেক হোসেন খোকার মরদেহ কখন ঢাকায় আসবে সেটা এখনো বলা যাচ্ছে না। মৃত্যুর পরপরই নিউইয়র্কে তার পরিবারের সদস্য ও নিউইয়র্ক বিএনপির নেতারা এ বিষয়ে সব কাগজপত্র ঠিক করার চেষ্টা চালাচ্ছেন। কাগজপত্র ঠিক হওয়া ও ফ্লাইট শিডিউলের ওপর এসব বিষয় নির্ভর করছে।
বড় ছেলের ভিডিওবার্তা
এদিকে, খোকার মৃত্যুর পর তার বড় ছেলে ইসরাক হোসেন নিউইয়র্ক থেকে এক ভিডিওবার্তায় বলেন, আমার বাবা ৩ নভেম্বর নিউইয়র্ক সময় ভোররাত ২টা ৫০ মিনিটে ইন্তেকাল করেছেন (বাংলাদেশ সময় দুপুর ১টা ৫০ মিনিট)। আমরা দেশবাসীর কাছে তার রুহের মাগফিরাতের জন্য দোয়া চাইছি। আমার বাবা দীর্ঘদিন ধরে ক্যান্সারে আক্রান্ত হয়ে নিউইয়র্কে চিকিৎসাধীন ছিলেন। আমরা তার মরদেহ ঢাকায় নেওয়ার চেষ্টা করছি।
এ লক্ষ্যে আমরা এখানকার কনস্যুলেটে যোগাযোগ করছি। এজন্য পরিবারের পক্ষ থেকে যথাযথ পদক্ষেপ নেওয়া হচ্ছে। সবার সঙ্গে যোগাযোগ ও তাদের সঙ্গে কথাও বলেছি। পরবর্তীকালে মরদেহ দেশে নেওয়ার সময় কনফার্ম হলে সেটিও সবাইকে জানিয়ে দেবো।
দাফন জুরাইন কবরস্থানে
খোকার ব্যক্তিগত সহকারী নজরুল ইসলাম কিরণ বাংলানিউজকে বলেন, শেষ ইচ্ছা অনুযায়ী জুরাইন কবরস্থানে বাবার কবরেই দাফন করা হবে সাদেক হোসেন খোকাকে। সেখানে তার বাবা-মায়ের দু’টি কবরই কেনা। মো. হানিফ ঢাকার মেয়র থাকাকালেই সাদেক হোসেন খোকা এটা ঠিক করে রেখেছিলেন, তার বাবার কবরেই যেন তাকে দাফন করা হয়।
