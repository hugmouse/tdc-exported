
# فرمانده صهیونیست: ایران قادر است ضرباتی جدی به ما وارد کند

Published at: **2019-11-06T23:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980815108.html)

یک فرمانده ارشد ارتش رژیم صهیونیستی در یک نشست غیرعلنی اذعان کرده است که ایران قادر است حملاتی جدی علیه این رژیم ترتیب دهد.
به گزارش فارس، ژنرال «آهرون خلیوا» فرمانده اداره عملیات ارتش رژیم صهیونیستی روز سه‌شنبه در نشستی که پشت درهای بسته انجام شده، هشدار داده است که ایران قادر است حملاتی جدی علیه این رژیم انجام داده و خسارات زیادی به تل‌آویو تحمیل کند.
به نوشته پایگاه «عاروتص شوع»، فایل صوتی اظهارات خلیوا که در نشست اداره بودجه وزارت دارایی رژیم صهیونیستی مطرح شده، شب گذشته از شبکه «کان ۱۱» رژیم صهیونیستی پخش شده است. بر اساس این فایل صوتی، خلیوا در این نشست به تشریح تهدیدات پیش روی رژیم صهیونیستی در سال‌های آتی پرداخته است.
در بخشی از این فایل، خلیوا می‌گوید: «ما اکنون جبهه تازه‌ای این بار در عراق، پیش روی خود داریم. ما در سال‌های ۱۹۹۰ و ۱۹۹۱ و سال‌های پیش از آن در عراق بوده‌ایم. ما همچنین نیروی قدس ایران را در بلندی‌های جولان داریم.»
وی می‌افزاید: «این هراس‌افکنی نیست. این واقعیت است. همینطور در "ضاحیه" در لبنان، اتفاق‌هایی در ارتباط با تهدیدات وجود دارد که دائما هم در حال تغییر و تحول است و باید آن را مدیریت کنید».
این فرمانده ارشد نظامی ارتش رژیم صهیونیستی سپس با بیان اینکه اکنون اسرائیل در شمال، شرق و جنوب با چندین جبهه متخاصم روبه‌روست، عنوان می‌کند که این جبهه‌ها به شکل فزاینده‌ای در حال هماهنگ شدن با یکدیگر است. وی سپس به چند نمونه حمله راکتی اشاره می‌کند که با فاصله‌ای اندک از هریک از این جبهه‌ها علیه شهرهای صهیونیست‌نشین انجام شده است.
او در ادامه می‌گوید: «تمام نشانه‌ها حاکی از آن است که به دلایل متعدد، از مسئله قدرت‌های بزرگ یعنی ایالات متحده و روسیه گرفته تا مسئله تسلیحات غیرقانونی، سال ۲۰۲۰ از منظر امنیتی به صورت بالقوه برای منافع اسرائیل منفی است.»
خلیوا سپس به حمله تلافی‌جویانه ۲۳ شهریور یمنی‌ها به تأسیسات نفتی عربستان سعودی پرداخته و این حمله را به ایران نسبت داده است. وی سپس می‌گوید: «روز ۱۴ سپتامبر، نیروهای ایرانی به تأسیسات نفتی در عربستان سعودی حمله کردند. این حمله چنان پیچیده بود که تمام سامانه‌های امنیتی سعودی و آمریکایی را در طول مسیرش دور زد و قیمت نفت را بالا برد. هرکسی که تصور می‌کند که ایرانی‌ها نمی‌توانند مشابه آن را علیه ما انجام دهند، فردی حرفه‌ای نیست».
در حمله شهریور ماه به تأسیسات شرکت سعودی «آرامکو» در دو منطقه «بقیق» و «خریص»، چندین مخزن نفتی هدف حملاتی دقیق قرار گرفت. با وجود فاصله زیاد این دو تأسیسات از مرز یمن، هیچ‌یک از سامانه‌های دفاعی آمریکا و عربستان سعودی پرواز پهپادهای یمنی را شناسایی نکرده و به مقابله با آن‌ها نپرداخته بود. در پی این رخداد، آمریکا اعلام کرد سامانه‌های پدافندی بیشتری به عربستان ارسال می‌کند.
در هفته‌های بعد از این حمله، بسیاری از مقام‌های سیاسی و نظامی رژیم صهیونیستی هشدار داده‌اند که ممکن است حمله مشابهی علیه این رژیم هم صورت گیرد. همزمان «بنیامین نتانیاهو» نخست‌وزیر رژیم صهیونیستی برای مقابله با توان موشک‌های کروز ایرانی، طرح ایجاد سپر یکپارچه موشکی را مطرح کرده که انجام آن سال‌ها زمان می‌برد و به بودجه‌ای چند میلیارد دلاری نیاز دارد.
