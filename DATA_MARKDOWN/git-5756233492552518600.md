
# کشف نوشابه‌هایی با طعم تریاک در یزد

Published at: **2019-11-02T13:10:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619420/%DA%A9%D8%B4%D9%81-%D9%86%D9%88%D8%B4%D8%A7%D8%A8%D9%87%E2%80%8C%D9%87%D8%A7%DB%8C%DB%8C-%D8%A8%D8%A7-%D8%B7%D8%B9%D9%85-%D8%AA%D8%B1%DB%8C%D8%A7%DA%A9-%D8%AF%D8%B1-%DB%8C%D8%B2%D8%AF)


        ماموران فرماندهی انتظامی استان یزد در روز‌های اخیر و طی عملیات‌های ضربتی موفق به کشف بیش از ۲۰۰ کیلو انواع مواد مخدر در محور‌های مواصلاتی این استان شدند.
      

        آفتاب‌‌نیوز :
      
سرهنگ «محمود میرحسینی» معاون هماهنگ کننده فرمانده انتظامی استان در این باره اظهار کرد: در راستای مبارزه بی امان با سوداگران مرگ، ماموران پلیس استان یزد با انجام کار اطلاعاتی از تردد قاچاقچیان با یک دستگاه اتوبوس مسافربری در محور‌های ورودی این استان مطلع شدند.
وی با اشاره به تشکیل تیم‌های عملیاتی از ماموران ایستگاه بازرسی شهید مدنی و دسته رزمی شهید شاهدی، افزود: ماموران ضمن رصد دقیق محور‌های مواصلاتی خودروی مورد نظر را در ایستگاه بازرسی مشاهده و آن را متوقف و دو قاچاقچی را دستگیر کردند.
معاون فرمانده انتظامی استان گفت: ماموران در بازرسی از این خودرو ۱۰۰ کیلو تریاک که در بطری‌های نوشابه جاساز شده بود، کشف کردند.
معاون هماهنگ کننده پلیس یزد با اشاره به معرفی سوداگران مرگ به مراجع قضائی، تصریح کرد: قاچاقچیان که این محموله را از استان‌های جنوب شرقی بارگیری و قصد انتقال آن به تهران را داشتند، روانه زندان شدند.

        کشف ۱۰۱ کیلو و ۷۵۰ گرم حشیش در بافق
      
سرگرد «شهرام طولابی نژاد» فرمانده انتظامی شهرستان بافق نیز گزارش داد: مأموران پلیس مبارزه با موادمخدر شهرستان بافق با همکاری مأموران وزارت اطلاعات با اطلاع از عبور اعضای باند قاچاق موادمخدر و نقل و انتقال آن از محور‌های مواصلاتی شهرستان، اقدام به کنترل نامحسوس در محور مورد نظر کردند.
وی افزود: مأموران هنگام کنترل خودروها، یک دستگاه خودرو پژو را که حامل موادمخدر بود، شناسایی و دستور ایست صادر کردند که راننده به دستور ایست ماموران توجهی نکرد و متواری شد.
فرمانده انتظامی بافق تصریح کرد: مأموران با رعایت قانون به کارگیری سلاح، خودرو را متوقف و راننده و سرنشین خودرو را دستگیر کردند.
طولابی‌نژاد خاطرنشان کرد: ماموران در بازرسی ازخودرو ۱۰۱ کیلو و ۷۵۰ گرم موادمخدراز نوع حشیش کشف و متهمان پس از تکمیل پرونده تحویل مقام قضائی شدند.
