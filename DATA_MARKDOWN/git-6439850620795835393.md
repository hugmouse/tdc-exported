
# সড়কে শৃঙ্খলা না থাকলে উন্নয়নের মূল্য নেই ॥ কাদের

Published at: **2019-11-01T16:35:00+00:00**

Author: ****

Original: [Daily Janakantha](http://www.dailyjanakantha.com/details/article/457929/%E0%A6%B8%E0%A7%9C%E0%A6%95%E0%A7%87-%E0%A6%B6%E0%A7%83%E0%A6%99%E0%A7%8D%E0%A6%96%E0%A6%B2%E0%A6%BE-%E0%A6%A8%E0%A6%BE-%E0%A6%A5%E0%A6%BE%E0%A6%95%E0%A6%B2%E0%A7%87-%E0%A6%89%E0%A6%A8%E0%A7%8D%E0%A6%A8%E0%A7%9F%E0%A6%A8%E0%A7%87%E0%A6%B0-%E0%A6%AE%E0%A7%82%E0%A6%B2%E0%A7%8D%E0%A6%AF-%E0%A6%A8%E0%A7%87%E0%A6%87)

অনলাইন রিপোর্টার ॥ আওয়ামী লীগের সাধারণ সম্পাদক এবং সড়ক প‌রিবহন ও সেতুমন্ত্রী ওবায়দুল কাদের বলেছেন, সড়কে শৃঙ্খলা ফেরাতে সড়ক আইন পাস হয়েছে। সড়কে শৃঙ্খলা না থাকলে উন্নয়নের কোনো মূল্য নেই। তাই সড়কে শৃঙ্খলা ফিরিয়ে আনতে হবে। এর দায়িত্ব সাংবাদিকদেরও রয়েছে বলে উল্লেখ করেন তিনি।
শুক্রবার বেলা সা‌ড়ে ১১টায় গাজীপু‌রের কা‌লিয়া‌কৈর উপ‌জেলার স‌ফিপুর এলাকায় ঢাকা-টাঙ্গাইল মহাসড়কের ফোরলেন ও ফ্লাইওভার কা‌জের পরিদর্শনের এ‌সে এ কথা বলেন ওবায়দুল কাদের।
মন্ত্রী বলেন, বিশ্ব ব্যাংক আমাদের অর্থায়ন করছে। তাই আমরা আঁটঘাট বেঁধে নেমেছি। সড়কে শৃঙ্খলা ফিরিয়ে আনার চেষ্টা করা হচ্ছে। রাজধানীর উত্তরা থেকে গাজীপুর আসতে সাময়িক ভোগান্তি হলেও সবাইকে একটু ধৈর্য ধরতে হবে। বিষয়টি প্রধানমন্ত্রী নিজে খোঁজ খবর নিচ্ছেন।
অনুপ্রবেশকারীরা অন্যদল থেকে সরকারি দলে ঢুকে পড়েছে মন্তব্য করে আওয়ামী লীগের সাধারণ সম্পাদক ব‌লেন, যারা ভালো মানুষ, দলের জন্য কাজ করতে পারে, তারা অন্যদল থেকে আসতে পারে।
চলমান অভিযান সম্পর্কে কাদের বলেন, যারা সরকারি দলে এসে বিভিন্ন খারাপ কাজে জড়িয়ে পড়ছে, তাদের বিরুদ্ধে এ অভিযান। আওয়ামী লীগে অনুপ্রবেশকারীর তালিকায় রয়েছে দেড় হাজার। প্রধানমন্ত্রী শেখ হাসিনা নিজের তত্ত্বাবধানে অনুপ্রবেশকারীদের তালিকা করেছেন। তার কাছে এ তালিকা আছে। তালিকাটি পার্টি অফিসে দিয়েছেন। বিভাগীয় দায়িত্বপ্রাপ্তদের কাছে পাঠানো হয়েছে।
সারাদেশে নতুন করে সম্মেলন হচ্ছে উল্লেখ করে ওবায়দুল কাদের বলেন, এতে নতুন নেতৃত্ব আসছে। বির্তকিতরা যা‌তে আওয়ামী লীগের কোনো নেতৃত্বে আসতে না পারে সেজন্য সংশিষ্ট নেতাকর্মীদের নির্দেশ দেওয়া হয়েছে।
এ সময় মন্ত্রীর সঙ্গে ছিলেন ঢাকা বিভাগীয় প্রকৌশলী সবুজ উদ্দিন খান, গাজীপুর জেলা প্রশাসক এসএম তরিকুল ইসলাম, গাজীপুর পুলিশ সুপার শামছুন্নাহার, গাজীপুর সওজের প্রকৌশলী সাইফুল ইসলাম প্রমুখ।
