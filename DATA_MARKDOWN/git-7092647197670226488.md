
# چه سرنوشتی در انتظار نیروگاه پادوک است؟

Published at: **2019-11-05T10:41:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39612/%DA%86%D9%87-%D8%B3%D8%B1%D9%86%D9%88%D8%B4%D8%AA%DB%8C-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%86%DB%8C%D8%B1%D9%88%DA%AF%D8%A7%D9%87-%D9%BE%D8%A7%D8%AF%D9%88%DA%A9-%D8%A7%D8%B3%D8%AA)


        در حالی که بر اساس برنامه زمانبندی تعریف شده کمتر از یک سال به تکمیل طرح نیروگاه پادوک زمان باقی است، مشکلات مالی حکایت از به کما رفتن بزرگترین طرح در تاریخ کهگیلویه دارد.
      
به گزارش برق نیوز، در سفر رئیس جمهور به استان کهگیلویه و بویراحمد در سال ۱۳۹۵ بود که مجوز احداث نیروگاه سیکل ترکیبی ۵۰۰ مگاواتی کهگیلویه اخذ شد و یک سال بعد در آستانه سالروز پیروزی انقلاب یعنی در ۲۱ بهمن ماه با حضور حسنوند رئیس کمیسیون انرژی مجلس و مسؤولان استانی و شهرستانی کلنگ احداث این پروژه با تعریف برنامه زمانبندی سه ساله به زمین زده شد.از آن زمان نیروگاه برق پادوک به مهمترین پروژه تاریخ کهگیلویه و بزرگترین طرح شهرستان بعد از انقلاب تاکنون نام گرفت. نماینده مردم کهگیلویه در مجلس از آن به عنوان تحول عظیم در صنعت برق شهرستان یاد کرده و همواره می‌گفت که اجرای این نیروگاه دغدغه تأمین برق صنایعی از جمله کارخانه آجر، پتروشیمی و سیمان را برای همیشه برطرف خواهد کرد.عدل هاشمی‌پور در یکی از مصاحبه‌های خبری گفته بود «همزمان با تلاش‌های گسترده که در بحث راه‌اندازی پتروشیمی و سیمان سپو داشتیم تأمین برق این صنایع یکی از دغدغه‌ها و محور‌های فعالیت ما بود که خوشبختانه با ایجاد نیروگاه پادوک این دغدغه رفع می‌شود.»وی همچنین از نیروگاه سیکل پادوک به یکی از سه نیروگاه توانیر در کشور نام برده و خرداد ماه ۱۳۹۷ گفته بود «ساخت توربین آن به وزن ۶۰۰ تن در کشور ایتالیا در حال انجام است و ۶۰ درصد پیشرفت دارد.»همچنین مهر ماه سال گذشته نماینده مردم کهگیلویه در مجلس از بررسی ویژه روند عملیات احداث نیروگاه در کمیسیون انرژی مجلس خبر داد.هاشمی‌پور گفت که بررسی آخرین وضعیت ساخت توربین نیروگاه جهت تسریع در عملیات محور مهم نشست مشترک کمیسیون انرژی و مدیرعامل شرکت آنسالدوا بود.باز شدن «ال. سی» توسط بانک عامل خواسته مهم آقای زامپینی مدیر عامل شرکت سازنده توربین بود و در آن نشست مقرر شد به منظور جلب همکاری بانک عامل و تسریع در اجرای پروژه هیأت دولت نشست دیگری با حضور رئیس کمیسیون انرژی و مدیر عامل بانک برگزار شود. سرمایه‌گذار طرح نیرگاه سیکل پاردوک در آیین کلنگ‌زنی طرح گفته بود «نیروگاه سیکل ترکیبی کهگیلویه بزرگ یک نیروگاه ۵۰۰ تا ۷۰۰ مگاواتی است که با تکنولوژی توربین‌های گازی کلاس F یا کلاس H قابلیت تولید ۷۰۰ مگاوات برق را دارد که بیش از نیاز استان کهگیلویه و بویراحمد است.»سروش سالم افزود: برای احداث این نیروگاه ۳۲۵ میلیون ارز یورو نیاز هست که ۸۰ درصد از طریق صندوق توسعه ملی تأمین می‌شود و علاوه بر اعتبار ارزی ۲۵۰ میلیارد تومان اعتبار ریالی مورد نیاز است؛ و حالا با گذشت بیش از ۲۰ ماه از شروع عملیات و با نزدیک شدن به تکمیل پروژه بر اساس برنامه زمانبندی تعریف شده پروژه در بن‌بست مالی تأمین تسهیلات ارزی بانک عامل گرفتار شده است.هفته گذشته در سفر معاون وزیر اقتصاد به استان بود که زخم پروژه نیروگاه پادوک در نشست شورای گفت‌وگوی دولت و بخش خصوصی سر باز کرد و این موضوع مورد بحث و تبادل نظر قرار گرفت.«مراحل بسیاری را برای اخذ مجوزات نیروگاه سیکل ترکیبی دهدشت پشت سر گذاشتیم به بن‌بستی به اسم بانک صنعت و معدن رسیدیم. بانک ارزیابی توانمندی اقتصادی سرمایه‌گذار را یک سال و نیم طول داد و ما بع از تأییدیه ۱۰ میلیون یورو از منابع داخلی خود را به شرکت ایتالیایی طرف قرارداد پرداخت کردیم.» این‌بها بخشی از صحبت‌های سرمایه‌گذار پروژه نیروگاه سیکل ترکیبی پادوک بود که در حضور معاون امور حقوقی و مجلس وزارت اقتصاد مطرح شد.سروش سالم گفت: ما در شرایط سخت تحریم توانستیم مجوز صادرات تأسیسات این نیروگاه را از دولت ایتالیا بگیریم، اما مجوز‌های من سال آینده باطل می‌شود و با این روند همه تلاش‌ها و ۱۰ میلیون یورو سرمایه کشور از دست می‌رود.در شرایطی که تجربه تلخ کلنگ‌های بی‌رمق سال‌هاست امید را از مردم کهگیلویه گرفته بود و شاهد افتتاح و بهره‌برداری از طرح کلانی نبودند چشم امیدشان به راه‌اندازی طرح بزرگ نیروگاه دوخته بود، اما گویا این بار نیز کلنگ به مذاق زمین خوش نیامده و سرنوشت مشابه دیگر طرح‌ها را به انتظار می‌کشند.پروژه و طرح‌های کهگیلویه در ایستگاه اعتبارات و زمان متوقف می‌شوند. منبع: فارس
