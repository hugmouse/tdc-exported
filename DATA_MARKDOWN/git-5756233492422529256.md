
# حضور آیت الله وحید خراسانی در مراسم عزاداری شهادت امام حسن عسکری(ع)

Published at: **2019-11-06T14:32:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620224/%D8%AD%D8%B6%D9%88%D8%B1-%D8%A2%DB%8C%D8%AA-%D8%A7%D9%84%D9%84%D9%87-%D9%88%D8%AD%DB%8C%D8%AF-%D8%AE%D8%B1%D8%A7%D8%B3%D8%A7%D9%86%DB%8C-%D8%AF%D8%B1-%D9%85%D8%B1%D8%A7%D8%B3%D9%85-%D8%B9%D8%B2%D8%A7%D8%AF%D8%A7%D8%B1%DB%8C-%D8%B4%D9%87%D8%A7%D8%AF%D8%AA-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C%D8%B9)


        آیت الله حسین وحید خراسانی از مراجع تقلید روز چهارشنبه درسالروز شهادت امام حسن عسکری(ع) یازدهمین اختر تابناک امامت و ولایت، همراه زائران و مجاوران حرم مطهر حضرت فاطمه معصومه(س) عزاداری کرد.
      

        آفتاب‌‌نیوز :
      
در آیین عزاداری سالروز شهادت امام حسن عسکری(ع)، مداحان اهل بیت در غم شهادت آن امام همام(ع) مرثیه سرایی و نوحه سرایی کردند و مردم عزادار قم نیز با پیوستن به هیات های عزاداری همراه با این مرجع تقلید، در این مصیبت بزرگ بر سر و سینه زدند و اشک ماتم ریختند.
آیت الله وحید خراسانی از خیابان شهدای شهر مقدس قم، به خیل عظیم عزاداران پیوست و با عبور از خیابان های شهدا و آیت الله مرعشی نجفی(ره) تا بارگاه ملکوتی کریمه اهل بیت(ع) به سوگواری و سینه زنی پرداخت.
پیاده روی و عزاداری تعدادی از مراجع تقلید، سنتی چند ساله است که در سالروز شهادت امام حسن عسکری(ع) در قم برگزار می شود.
حجت الاسلام والمسلمین علی نظری منفرد از استادان حوزه علمیه قم در مراسم سوگواری در حسینیه آیت الله وحید خراسانی در سخنانی به بیان ویژگیها و سیره امام حسن عسکری(ع) پرداخت و بر پیروی بر راه ائمه اطهار(ع) تاکید کرد.
وی با بیان اینکه باید در برابر مصیبتها و گرفتاریهای زندگی صبر پیشه کرد، ادامه داد: باید صبر در برابر مشکلات را از کسانی همچون حضرت زینب کبری(س) بیاموزیم.
وی خطاب به جوانان خاطرنشان کرد: برای زندگی خود برنامهریزی داشته باشید، فکر کنید و تلاش و کوشش نمایید تا از عمر خود به بهترین شکل در راه رضای کسب پروردگار متعال بهره ببرید.
همچنین دسته های عزاداری از محله های گوناگون قم برای عرض تسلیت به سوی حرم مطهر خواهر گرامی امام رضا(ع) حرکت کردند و با حمل پرچم های سیاه، بر سر و سینه زدند و در غم شهادت امام حسن عسکری(ع) سوگواری کردند.
آیین های عزاداری در حرم مطهر حضرت معصومه(س)، مسجد مقدس جمکران، مسجدها، تکیه ها، حسینیه ها، بقعه های متبرک امامزادگان(ع)، دفتر رهبر معظم انقلاب اسلامی در قم و بیوت مراجع تقلید و علما در سراسر استان قم در حال برگزاری است.
امام حسن عسکری(ع) یازدهمین امام شیعان و پدر بزگوار حضرت ولی عصر(عج) در ۸ ربیع‌الثانی ۲۳۲ هجری قمری در مدینه منوره به دنیا آمدند و در ۸ ربیع‌الاول ۲۶۰ هجری قمری در سامرا (عراق) با زهر معتمد عباسی به شهادت رسیدند.
این امام بیشتر طول عمرشان را در حبس خانگی به سر بردند و طی سال‌های امامت خود در سامرا تحت محدودیت‌های اعمال ‌شده از سوی خلافت عباسیان می‌زیستند.
