
# 
        تکلیف جانشین کواچ تا ۳ هفته دیگر مشخص می‌شود
      

Published at: **2019-11-05T10:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638267/%D8%AA%DA%A9%D9%84%DB%8C%D9%81-%D8%AC%D8%A7%D9%86%D8%B4%DB%8C%D9%86-%DA%A9%D9%88%D8%A7%DA%86-%D8%AA%D8%A7-%DB%B3-%D9%87%D9%81%D8%AA%D9%87-%D8%AF%DB%8C%DA%AF%D8%B1-%D9%85%D8%B4%D8%AE%D8%B5-%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، با اخراج نیکو کواچ از سمت سرمربیگری تیم فوتبال بایرن مونیخ که پس از شکست تحقیرآمیز 5 بر یک این تیم مقابل اینتراخت فرانکفورت در هفته دهم بوندس‌لیگای آلمان رقم خورد، گمانه‌زنی‌های در خصوص انتخاب سرمربی بعدی باواریایی‌های آغاز شده است، این در حالی است که هدایت این تیم در حال حاضر به طور موقت به هانسی فلیک، دستیار کواچ سپرده شده است. با اعلام باشگاه بایرن مونیخ دستیار فلیک هم هرمان گرلاند سرشناس خواهد بود.
بر اساس گزارش نشریه آلمانی «بیلد»، اریک تن‌هاخ، آرسن ونگر و رالف رانگنیک اصلی‌ترین گزینه‌های احراز پست سرمربیگری بایرن مونیخ هستند، این در حالی است که از ژوزه مورینیو و ماسیمیلیانو آلگری نیز به عنوان دیگر گزینه‌های بایرنی‌ها یاد شده است که شانس سرمربی پیشین یوونتوس به دلیل مشکل زبانی بسیار کمتر است. طبق این گزارش هئیت مدیره باشگاه بایرن مونیخ نظر مثبتی روی ونگر دارد که به زبان آلمانی تسلط کامل دارد و مدیران این باشگاه نیز بر این باور هستند که در صورت ارائه پیشنهاد به این سرمربی فرانسوی برای قبول سرمربیگری بایرن تا پایان فصل جاری، پاسخ مثبتی از سوی سرمربی پیشین آرسنال خواهند گرفت.
اولی هوینس شب گذشته (دوشنبه) در گفت‌وگو با خبرنگاران با اشاره به اینکه تکلیف انتخاب سرمربی جدید بایرن مونیخ تا پیش از بازی با فوروتونا دوسلدورف در تاریخ 23 نوامبر (2 آذر) مشخص خواهد شد، گفت: در مورد موضوع سرمربیگری بایرن مونیخ حرف‌های زیادی زده شده است. به نظرم بیانیه‌ای که ما یکشنبه شب منتشر کردیم، کاملاً جزئیات را تشریح کرده بود. نمی‌توانم بگویم که در هفته‌های آینده چه اتفاقی خواهد افتاد. در حال حاضر این موضوع خیلی اهمیت ندارد و ما سه هفته فرصت داریم تا ببینیم چطور می‌توانیم از عهده این موضوع برآییم.
رئیس باشگاه بایرن مونیخ صحبت‌های خود را اینطور ادامه داد: ما همیشه رابطه خوبی با نیکو کواچ داشتیم و بابت پایان همکاری‌مان هم به توافقی دوجانبه رسیدیم و چیزی علنی نشد. من حتی امروز با کواچ تلفنی صحبت کردم و همه چیز خوب بود. به نظرم نیکو حالا از زیر فشار زیاد خلاص شد. حالا ما باید به فکر بازی با تیم‌های المپیاکوس و دورتموند باشیم. سه هفته بعد هم پیش از بازی با فورتونا دوسلدورف متوجه خواهیم شد که با چه کسی به کارمان ادامه خواهیم داد.
اریک تن‌هاخ، سرمربی موفق آژاکس هم که از او به عنوان اصلی‌ترین گزینه جانشینی نیکو کواچ یاد شده است، در کنفرانس خبری پیش از بازی امشب (سه‌شنبه) تیمش مقابل چلسی در هفته چهارم مرحله گروهی لیگ قهرمانان اروپا در پاسخ به پرسش خبرنگاران درباره شایعات مطرح شده، اظهار داشت: من رابطه خوبی با بازیکنانم دارم و می‌توانم تأیید کنم که این فصل در آژاکس خواهم ماند.
وی در ادامه با اشاره به اینکه هیچ تماسی در این خصوص با باشگاه بایرن مونیخ نداشته، افزود: بایرن باشگاه شگفت‌انگیزی است و واقعاً از دوران حضورم در آنجا لذت بردم. بایرن مونیخ در قلبم جای دارد اما در حال حاضر من با آژاکس هستم. من در حال زندگی می‌کنم و کاملاً روی آژاکس و بازی با چلسی که بازی مهمی برای‌مان است، تمرکز کرده‌ام.
تن‌هاخ 49 ساله که تا سال 2022 با آژاکس قرارداد دارد، بین سال‌های 2013 تا 2015 هدایت تیم ذخیره‌های بایرن مونیخ را برعهده داشت. او که در سال 2017 هدایت آژاکس را برعهده گرفت، تاکنون این تیم را به یک قهرمانی در اردویژه هلند، یک قهرمانی در جام حذفی هلند و یک قهرمانی در سوپرجام هلند رسانده است. تن‌هاخ همچنین فصل گذشته این تیم هلندی را تا مرحله نیمه‌نهایی لیگ قهرمانان اروپا رساند و شگفتی‌ساز این مسابقات شد و تیم‌هایی همچون رئال مادرید و یوونتوس را از دور رقابت‌ها کنار زد.
