
# करतारपुर कॉरिडोर: पाकिस्तान जाने लिए सिद्धू ने सरकार से मांगी इजाजत, प्लान-A और B दोनों बताया

Published at: **2019-11-06T12:40:14+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-navjot-singh-sidhu-seeks-seeks-centre-nod-for-trip-kartarpur-corridor-2835130.html)

करतारपुर कॉरिडोर के उद्घाटन समारोह में शामिल होने के लिए पाकिस्तान द्वारा इनवाइट किए जाने पर कांग्रेस विधायक नवजोत सिंह सिद्धू ने भारत सरकार से जाने की इजाजत मांगी है। 9 नवंबर को पाकिस्तान में करतारपुर कॉरिडोर के उद्घाटन समारोह में भाग लेने के लिए इमरान खान द्वारा आमंत्रित किए जाने पर नवजोत सिंह सिद्धू ने विदेश मंत्रालय को पत्र लिख, वहां जाने की इजाजत मांगी है। बता दें कि 9 नवंबर को करतारपुर कॉरिडोर उद्घाटन समारोह में भाग लेने के लिए पाकिस्तान ने नवजोत सिंह सिद्धू को निमंत्रण भेजा था। 
विदेश मंत्री एस विजय शंकर को बुधवार को लिखे पत्र में नवजोत सिंह सिद्धू ने कहा कि उनका यात्रा कार्यक्रम एकदम साफ है। उनकी पहली प्राथमिकता गलियारे के माध्यम से 9 नवंबर की सुबह करतारपुर पहुंचना है और उसी दिन वापस आना है।
विदेश मंत्री एस जयशंकर को लिखे पत्र में उन्होंने लिखा कि मैं सबसे पहले शुकराना (धन्यवाद) के लिए गुरुद्वारा दरबार साहिब (करतारपुर) में ध्यान करना चाहूंगा, एक विनम्र सिख के रूप में संगत (समुदाय) के साथ लंगर करना चाहूंगा और करतारपुर कॉरिडोर के उद्धाटन समारोह के बाद शाद तक गलियारे से होकर वापस आ जाऊंगा। 
सिद्धू ने आगे लिखा कि अगर ऐसा संभव नहीं है तो 8 नवंबर को एक दिन पहले वाघा बॉर्डर से गुरुद्वारा दरबार साहिब जाने की मेरी योजना है। उन्होंने कहा कि वह रात भर गुरुद्वारे में रहेंगे और अगले दिन समारोह में भाग लेंगे और गलियारे के माध्यम से अगले दिन वापस लौट जाएंगे। 
पिछले साल नवंबर में करतारपुर कॉरिडोर के शिलान्यास कार्यक्रम में पाकिस्तान की यात्रा पर गए सिद्धू ने कहा कि उनके पास पाकिस्तान जाने के लिए फिलहाल वीजा नहीं है। गौरतलब है कि नवजोत सिंह सिद्धू जब इमरान खान के शपथ ग्रहण समारोह में गए थे तब आर्मी चीफ कमर बाजवा से मुलाकात के बाद वह विवादों में घिर गए थे।  
