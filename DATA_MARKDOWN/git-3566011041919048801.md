
# نماینده اصلاح‌طلب خطاب به روحانی: بعید می‌دانم تعطیل‌کنندگان کشور را معرفی کنید

Published at: **2019-11-03T19:21:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544622.html/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%84%D8%A7%D8%AD-%D8%B7%D9%84%D8%A8-%D8%AE%D8%B7%D8%A7%D8%A8-%D8%A8%D9%87-%D8%B1%D9%88%D8%AD%D8%A7%D9%86%DB%8C--%D8%A8%D8%B9%DB%8C%D8%AF-%D9%85%DB%8C-%D8%AF%D8%A7%D9%86%D9%85-%D8%AA%D8%B9%D8%B7%DB%8C%D9%84-%DA%A9%D9%86%D9%86%D8%AF%DA%AF%D8%A7%D9%86-%DA%A9%D8%B4%D9%88%D8%B1-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D9%86%DB%8C%D8%AF)

یک عضو فراکسیون امید مجلس خطاب به رئیس جمهور گفت: همانند آقایی که هشت سال اسامی مفسدین اقتصادی را در جیب خود پنهان کرد بعید می‌دانم تعطیل کنندگان کشور را معرفی کنید.
به گزارش شبکه اطلاع رسانی راه دانا؛ بهروز بنیادی در جلسه علنی نوبت عصر امروز (یکشنبه) مجلس شورای اسلامی، اظهار کرد: در سالگرد انقلاب دوم هستیم. تنش‌های سیاسی، اقتصادی و امنیتی پدیده‌ای تازه و غیر منتظره برای ما نیست اما رویکرد عقلانی و بدون هیجان و غرور کاذب همراه با حفظ استقلال و کرامت ملت می‌تواند پایان بدون آسیبی برای کشور به ارمغان آورد.
نماینده مردم کاشمر در مجلس با اشاره به تجربه جنگ و گفت‌وگو با غرب و شرق افزود: نمونه بارز رفتار مذکور تصمیم عقلایی امام خمینی (ره) در پایان دادن به جنگ ایران و عراق است. به یاد داریم که امام در نامه پذیرش قطعنامه 598 می‌نویسند «من باز می‌گویم که قبول این مسئله برای من از زهر کشنده‌تر است ولی راضی به رضایت خدایم و برای او این جرعه را می‌نوشم. امروز هم به مرحله حیاتی مثل روزهای پایانی جنگ تحمیلی نزدیک شده‌ایم.
بنیادی جنگ تحمیلی کنونی را تروریسم اقتصادی دانست و گفت: این هجمه ماه‌هاست که سفره و سلامت مردم را نشانه رفته و در حال تخلیه استراتژی مالی و ذخایر کشور، آیا دشمنان داخلی و خارجی ایران در حال آماده کردن جام زهر دیگری هستند؟ باید گفت که تیزبینی رهبر انقلاب تمام تحلیل‌ها را نقش بر آب کرده است. ایشان ضمن تایید ظرفیت برجام تنها شرط کوچک و در عین حال تلخ‌تر از جام زهر را به خود ترامپ پیشنهاد کردند. این جام زهر بازگشت ترامپ به برجام بود تا به این وسیله باب مذاکره با حضور همه اعضای برجام باز بماند.
نماینده مردم کاشمر ادامه داد: هر چند زمان کوتاه است و تیم دیپلماسی ما اعم از شورای عالی امنیت ملی، دولت و مجلس و راهبرد تحت فشار قرار دادن ترامپ برای لغو تحریم‌ها و برگشت برجام نزد دولت‌ها و افکار عمومی جهان تمرکز کند. اگر این امر محقق نشود بنا به گفته اخیر ریاست جمهوری راهی جز مقاومت برای ملت ایران نمی‌ماند و این به معنای بی‌نتیجه ماندن عملکرد همه میانجی‌گران است. در کنار این مسائل مهلت رو به اتمام ما برای پیوستن به FATF و در کنار برگشت تنها 49 درصد از ارز حاصل از صادرات، زنگ خطر جدیدی را به صدا درآورده است. محتمل است که تا پایان سال جاری در شرایط تورم افسار گسیخته جدید و کاهش ارزش پول ملی قرار گیریم.
این عضو کمیسیون بهداشت و درمان مجلس اظهار کرد: متاسفانه تا کنون روند سلطه سیاه سیاست بر اقتصاد به نام تحریم‌ها و به کام رانت خواران پیش رفته است. این مسیر قطعا زمینه ابتلا به بیماری اقتصادی کشورهای لاتین را فراهم می‌کند. در آن بیماری، هزاران دزد و رانت خوار خرد و کلان وجود دارد که هر کدامشان به گروهی مافیایی تبدیل شده‌اند در حلقه اول این اقتصادها، سیاستمداران کثیف و رانت خواران هستند. در حلقه دوم بانک‌ها و حلقه سوم را نظامیان و امنیتی‌ها تشکیل می‌دهند به همین دلیل شاهد کودتاهای مختلف در این کشورها هستیم. از طرف دیگر به عقیده کارشناسان جهان در شرف بحران اقتصادی سال شبیه سال 2008 است. اصرار انگلیس در انجام برگزیت نیز در این راستا ارزیابی می‌شود.
وی خطاب به رئیس جمهور گفت: کاهش ذخایر مالی در کنار عدم دسترسی بخش زیادی از اقشار جامعه به مواد غذایی و بروز کمبود بعضی اقلام دارو و افزایش بی رویه قیمت آب و برق و گاز و در آینده سوخت و تسریع روند افزایش نقدینگی، بدهی بالای دولت به بانک‌ها و بدهی بانک‌ها به بانک مرکزی، کسری بودجه، رشد اقتصادی منفی، توقف سرمایه گذاری و اشتغال‌زایی در کنار افزایش سرقت‌های خرد و جرم و خودکشی و طلاق ما را به مرزهای پدیده شوم فروپاشی یک کشور نزدیک می‌کند. این یعنی شروع درخواست مردم برای استعفای ارکان حاکمیت نظیر آنچه در عراق، لبنان و دیگر کشورها شاهد آن هستیم.
این عضو فراکسیون امید مجلس خطاب به رئیس جمهور تاکید کرد: شما نمی‌توانید اصل 113 قانون اساسی را کاملا اجرا کنید. پس سه راه بیشتر ندارید یا از رهبری انقلاب استفساریه جدیدی در این مورد بخواهید و یا از ظرفیت اصل‌های 59 و 69 قانون اساسی استفاده کنید و یا مردانه تعطیل کنندگان کشور را به مردم معرفی کنید.
این عضو فراکسیون امید مجلس ضمن انتقاد از رئیس جمهور در مورد اظهاراتی در مورد «تعطیل کنندگان کشور» گفت: بعید می‌دانم شفاف سازی کنید مثل آقایی که هشت سال اسامی مفسدین اقتصادی را در جیب خود پنهان کرد. بدانید که مردم هشیارتر از آن هستند که در آستانه انتخابات در دام بعضی رفتارها و جنگ زرگری تریبون‌ها گرفتار شوند. شما قدرت رای مردم را ناباورانه به دولت موازی باختید و معلوم نیست که همان تعطیل کنندگان کشور فرصت جبران در دو سال باقیمانده را به شما بدهند.
بنیادی در بخشی دیگر از سخنان خود خطاب به وزیر امور خارجه گفت: در هفته‌های اخیر ویدئوهای جنایت‌های نیروهای تحت حمایت ترکیه در شمال شرق سوریه را ندیده‌اید زیرا اگر دیده بودید به عنوان وزیر امور خارجه ایران ساکت نمی‌ماندید به نظر می‌رسد همه اعضای حاضر در مذاکرات آستانه امروز در دام نقشه آمریکا گرفتار شدند و این جای تامل بسیار دارد. بدانید به زودی ما در تاریخ از ساکتین و عاملین این حوادث انتقام سختی خواهیم گرفت. از مردم عزیز هم می‌خواهم که در همدردی با قوم کرد، سفرهای خود به ترکیه را متوقف کند.
وی در پایان خطاب به محمود حجتی، وزیر جهاد کشاورزی گفت: امروز کشاورزان با محدودیت منابع آبی باید خاموشی شش ماه چاه‌های کشاورزی را رعایت کنند و متاسفانه هیچ کس فکر نمی‌کند که کشاورز چگونه باید امرار معاش کند. از طرفی جریمه‌های سرسام آور وزارت نیرو که کمر آنها را شکسته است.
منبع: ایسنا
انتهای پیام/
