
# വാളയാർ കേസ്; നീതിതേടി ഹൈക്കോടതിയെ സമീപിക്കുമെന്ന് പെണ്‍കുട്ടികളുടെ അമ്മ

Published at: **2019-11-02T12:14:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/kerala/news/walayar-rape-case-family-moves-to-high-court)

 കോഴിക്കോട് : വാളയാർ കേസില്‍ നീതിതേടി ഹൈക്കോടതിയെ സമീപിക്കുമെന്ന് പെണ്‍കുട്ടികളുടെ അമ്മ. കേസില്‍ പുനരന്വേഷണം വേണം.  സിബിഐ  അന്വേഷിക്കണം. ബാലാവകാശ കമ്മീഷന്‍ കാണാന്‍ വരുന്നതിനെക്കുറിച്ച് അറിഞ്ഞിരുന്നില്ലെന്നും അമ്മ വാളയാറില്‍ പറഞ്ഞു. അതേസമയം, വാളയാര്‍ പീഡനക്കേസില്‍ പ്രതിഷേധം ശക്തമാക്കാന്‍ യുഡിഎഫ് തീരുമാനിച്ചു . കെപിസിസി അധ്യക്ഷന്‍ മുല്ലപ്പളളി രാമചന്ദ്രന്‍ ഇന്ന് ഉച്ചയ്ക്ക് പെണ്‍കുട്ടികളുടെ വാളയാറിലെ വീട്ടിലെത്തും. മുല്ലപ്പളളിയുടെ നേതൃത്വത്തില്‍ ഉപവാസസമരവും അഞ്ചാം തീയതിയിലെ ഹര്‍ത്താലുമാണ് യുഡിഎഫിന്റെ പ്രക്ഷോഭപരിപാടികള്‍. 
വാളയാര്‍ പീഡനക്കേസില്‍ പുനരന്വേഷണ തീരുമാനം , അല്ലെങ്കില്‍ അപ്പീല്‍ കൊടുക്കുന്നത് ഉള്‍പ്പെടെ സര്‍ക്കാര്‍ നടപടികളിലാണ് കാര്യമെങ്കിലും വിഷയം പൊതുസമൂഹത്തില്‍ നിന്ന് മാറിപ്പോകാന്‍ പാടില്ല. കോണ്‍ഗ്രസ് നേതൃത്വത്തില്‍ യുഡിഎഫ് വിവിധ പ്രതിഷേധങ്ങള്‍ക്ക് രൂപം നല്‍കി. വാളയാര്‍ കേസ് അട്ടിമറിച്ച് പെൺകുട്ടികളെ വേട്ടയടിയവരെ ഇടതുസര്‍ക്കാര്‍ സംരക്ഷിക്കുന്നുവെന്ന് ആരോപിച്ച് കെപിസിസി പ്രസിഡന്റ് മുല്ലപ്പളളി രാമചന്ദ്രന്റെ നേതൃത്വത്തില്‍ മാ നിഷാദ എന്ന പേരില്‍ ഏകദിന ഉപവാസ സമരം നടത്തും. നാലിന് രാവിലെ 9 ന് തുടങ്ങി വൈകിട്ട് ആറിന് സമാപിക്കും. ഇതുകൂടാതെ അഞ്ചിന് പാലക്കാട് ജില്ലയില്‍ ഹര്‍ത്താല്‍ നടത്തും. പുനരന്വേഷണം ഉള്‍പ്പെടെ അട്ടിമറിക്കാന്‍ ഇപ്പോഴും സര്‍ക്കാര്‍ ഇടപെടലുണ്ടാകുന്നതായാണ് കോണ്‍ഗ്രസ് ആരോപണം. 
