
# Μεταναστευτικό, Ποινικός Κώδικας, τράπεζες και επενδύσεις: Όλα όσα ειπώθηκαν κατά την ενημέρωση των πολιτικών συντακτών από τον κυβερνητικό εκπρόσωπο

Published at: **2019-11-05T17:30:13+00:00**

Author: ****

Original: [europost.gr](https://europost.gr/metanasteytiko-poinikos-kodikas-trapezes-kai-ependyseis-ola-osa-eipothikan-kata-tin-enimerosi-ton-politikon-syntakton-apo-ton-kyvernitiko-ekprosopo/)

Ζήτημα εθνικής σημασίας χαρακτήρισε το μεταναστευτικό-προσφυγικό ο κυβερνητικός εκπρόσωπος, Στέλιος Πέτσας, τονίζοντας πως είναι ξεκάθαρη εντολή του πρωθυπουργού, Κυριάκου Μητσοτάκη, η δίκαιη κατανομή των ανθρώπων που μεταφέρονται από τα νησιά σε όλη τη χώρα.
Ο κυβερνητικός εκπρόσωπος, κατά τη διάρκεια ενημέρωσης των πολιτικών συντακτών, ανακοίνωσε πως, πρώτον, τίθενται συγκεκριμένα όρια στον αριθμό των προσώπων που θα μεταφερθούν σε κάθε περιοχή και σε καμία περίπτωση δεν θα είναι πάνω από 1% του πληθυσμού ανά περιφέρεια, και, δεύτερον, ενισχύονται οι υποδομές και οι υπηρεσίες στις τοπικές κοινωνίες, ώστε να αντιμετωπίσουν τις ανάγκες της έκτακτης φιλοξενίας.
Τι είπε για τις αντιδράσεις των κατοίκωνΣύμφωνα με τον κυβερνητικό εκπρόσωπο, μέχρι τις 20 Νοεμβρίου θα μεταφερθούν αρκετές χιλιάδες μετανάστες στην ενδοχώρα, θα υπάρξει όμως μέριμνα ώστε να πάνε σε περιοχές που είχαν δεχθεί μικρότερο βάρος το προηγούμενο διάστημα. Επίσης τόνισε ότι οι συγκεκριμένες περιοχές θα ενισχυθούν με υποδομές. Όπως εξήγησε, «πρέπει να στηρίξουμε τα νησιά. Όλοι οι Έλληνες θα το πράξουν γιατί αντιλαμβάνονται την έννοια της αλληλεγγύης». Ο στόχος πάντως είναι για 10.000 επιστροφές μέχρι το τέλος του 2020.Αναφερόμενος στις αντιδράσεις των τοπικών κοινωνιών τόνισε ότι είναι «σε ένα βαθμό δικαιολογημένες» υπογραμμίζοντας ωστόσο: «Οι Έλληνες γνωρίζουν τι θα πει προσφυγιά και ξεριζωμός και αγκαλιάζουν τους πρόσφυγες».
Κατασκευάζονται νέα προαναχωρησιακά κέντραΠαράλληλα, όπως είπε, προωθείται η κατασκευή νέων κλειστών προαναχωρησιακών κέντρων για όσους εισήλθαν παράνομα στη χώρα και δεν δικαιούνται άσυλο. «Να ξέρουν, δηλαδή, όσοι δεν δικαιούνται άσυλο ότι δεν μπορούν να κυκλοφορούν ανεξέλεγκτα στη χώρα και δεν έχουν άλλη επιλογή παρά μόνο την επιστροφή τους», ανέφερε. Ο κ. Πέτσας σημείωσε πως «με σχέδιο, σοβαρότητα και αποφασιστικότητα, δεν πρόκειται να αφήσουμε τα νησιά και τους ακρίτες μας να σηκώσουν μόνοι τους όλο αυτό το βάρος» προσθέτοντας ότι «οι Έλληνες, όλοι μαζί, θα αντιμετωπίσουμε το πρόβλημα, με αλληλεγγύη στο εσωτερικό της χώρας και αποφασιστικότητα στη φύλαξη των συνόρων μας».
«Βολές» Πέτσα σε ΣΥΡΙΖΑ -«Αφησε πίσω χαοτικές καταστάσεις»Ασκώντας κριτική στην προηγούμενη κυβέρνηση, για την οποία είπε πως άφησε πίσω της «χαοτικές καταστάσεις και αναρχία», ο κυβερνητικός εκπρόσωπος επισήμανε πως σύμφωνα με στοιχεία του 2019 υπήρχαν 68.000 εκκρεμείς αιτήσεις στην υπηρεσία ασύλου και δυόμισι χρόνια για να προσδιοριστεί η δικάσιμος για μία αίτηση.
«Είχαμε 14.000 προσφυγές στην αρχή προσφυγών και περισσότερα από δύο χρόνια για τον προσδιορισμό τους. Αυτοί που δεν δικαιούνται ασύλου θα μεταφέρονται σε κλειστά προαναχωρησιακά κέντρα μέχρι την επιστροφή τους. Και δυστυχώς είχαμε μόλις 1.806 επιστροφές σε 4 χρόνια στην Τουρκία βάσει της κοινής δήλωσής της με την ΕΕ. Στο μεταξύ, παρά τις σπατάλες που ερευνά η OLAF, είχε αξιοποιηθεί μόλις το 22% των ευρωπαϊκών πόρων για την αντιμετώπιση του προβλήματος», υπογράμμισε. Υποστηρίζοντας πως η κυβέρνηση άλλαξε πολιτική, ο κ. Πέτσας ανέφερε ότι ήδη αποτελεί νόμο του κράτους ένα δομημένο σύστημα διεθνούς προστασίας, το οποίο αυστηροποιεί και επισπεύδει τις διαδικασίες εξέτασης των αιτήσεων ασύλου.
Για το πρόγραμμα αποσυμφόρησης των νησιών σημείωσε πως τις τελευταίες ημέρες υλοποιήθηκε ακόμη ένα σημαντικό κύμα μεταφοράς 1.100 προσφύγων από τα νησιά μας στην ενδοχώρα, ενώ από τον Ιούλιο μέχρι τα τέλη Οκτωβρίου ολοκληρώθηκαν μεταφορές της τάξης των 6.500 ατόμων, καθώς «άμεση προτεραιότητά μας είναι η αποσυμφόρηση των νησιών του Ανατολικού Αιγαίου». Οπως είπε, στόχος είναι να μεταφερθούν άλλα 4.000 άτομα με προσφυγικό προφίλ μέχρι τα τέλη Νοεμβρίου.
Δηλώσεις για το τραπεζικόΣε ό,τι αφορά το τραπεζικό σύστημα, ο κ. Πέτσας τόνισε ότι έχει αρχίσει να ξαναβρίσκει τον βηματισμό του μετά την τεράστια ζημιά που υπέστη, όπως είπε χαρακτηριστικά, εξαιτίας της πολιτικής που ακολούθησε η προηγούμενη κυβέρνηση το καλοκαίρι του 2015 με το κλείσιμο των τραπεζών και την επιβολή των capital controls. Κάνοντας λόγο για γενναίες πρωτοβουλίες της κυβέρνησης, όπως είναι το Σχέδιο ΗΡΑΚΛΗΣ για την απαλλαγή από τον ισολογισμό των τραπεζών, κόκκινων δανείων ύψους τριάντα δισ. ευρώ, όσο και το κλίμα εμπιστοσύνης που διαμορφώνεται στις αγορές για την εθνική οικονομία, με χαμηλότερα επιτόκια, γεγονός που δίνει στις τράπεζες την απαραίτητη πρόσβαση σε φθηνά κεφάλαια, ο κ. Πέτσας μίλησε και για το σχέδιο της κυβέρνησης για επιθετική προώθηση των ηλεκτρονικών συναλλαγών, που, πέραν των άλλων, θα μειώσει το διοικητικό κόστος των τραπεζών.
Για τις τραπεζικές χρεώσειςΑναφερόμενος στην πρωτοβουλία του πρωθυπουργού, ο οποίος ζήτησε από τις τράπεζες να αναθεωρήσουν τις αυξήσεις στις τραπεζικές χρεώσεις που είχαν δρομολογηθεί, ο κ. Πέτσας έκανε λόγο για ένα πρώτο θετικό βήμα από την πλευρά των τραπεζών, προσθέτοντας πως η κυβέρνηση περιμένει να υπάρξει και συνέχεια, με περισσότερο τολμηρές ενέργειες.
Σχετικά με τις διατάξεις που κατέθεσε το υπουργείο Οικονομικών, χθες στη Βουλή, με τις οποίες διευρύνει την προστασία της κύριας κατοικίας, ο κυβερνητικός εκπρόσωπος επισήμανε πως:
Επιτρέπεται, πλέον, να υποβάλουν αίτηση και όσοι διαμένουν σε μισθωμένο ή παραχωρημένο ακίνητο, εκτός της Περιφερειακής Ενότητας στην οποία βρίσκεται η κύρια κατοικία τους. Αφορά κυρίως σε όσους διαμένουν σε άλλη πόλη λόγω της εργασίας τους, όπως στελέχη Ενόπλων Δυνάμεων και Σωμάτων Ασφαλείας, γιατροί και εκπαιδευτικοί.Δίνεται η δυνατότητα προστασίας ολόκληρης της κατοικίας, με αίτηση μόνο του ενός συνιδιοκτήτη. Διευκολύνονται έτσι, για παράδειγμα, συγγενείς και διαζευγμένα ζευγάρια.Ρυθμίζεται η διαδικασία υποβολής αιτήσεων για οφειλέτες που βρίσκονται αποδεδειγμένα σε διάσταση, έτσι ώστε να μη χρειάζεται πλέον η συνυπογραφή της αίτησης και από τους δύο.Δικαιούνται της κρατικής επιδότησης όλοι οι συνιδιοκτήτες που αιτούνται της προστασίας της κύριας κατοικίας.Παρέχεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών, οι οποίοι δεν μπορούσαν να ωφεληθούν από τη ρύθμιση των δόσεων σε βάθος 25ετίας.Σε ό,τι αφορά το νομοθετικό έργο, ο κ. Πέτσας μίλησε για το νομοσχέδιο που αφορά στην τροποποίηση του Ποινικού Κώδικα και του Κώδικα Ποινικής Δικονομίας. Όπως είπε, «οι ρυθμίσεις που περιλαμβάνονται στο νομοσχέδιο αυτό έρχονται να διορθώσουν τις στρεβλώσεις που δημιούργησε σειρά από αμφιλεγόμενες διατάξεις που ψηφίστηκαν από την προηγούμενη κυβέρνηση». Για τον Κώδικα Ποινικής Δικονομίας πρόσθεσε ότι προβλέπεται επαναφορά του Μονομελούς Εφετείου, με στόχο την επιτάχυνση στην απονομή της Δικαιοσύνης. Παράλληλα, συστήνεται θέση αναπληρωτή εισαγγελέα κατά της διαφθοράς. Αφαιρείται από τον εκάστοτε υπουργό Δικαιοσύνης η δυνατότητα να αναστείλει διώξεις για δωροδοκία ή δωροληψία. Διευκρίνισε, πάντως, πως η παρουσία δικαστικού λειτουργού για τις κατ’ οίκον έρευνες αφορά μόνο τις έρευνες σε κατοικία.
Για τις αλλαγές στον Ποινικό ΚώδικαΓια τις αλλαγές στον Ποινικό Κώδικα, υπογράμμισε πως αφορούν κυρίως σε θέματα τρομοκρατίας, αποφυλακίσεις πολυισοβιτών, αυστηρότερη αντιμετώπιση της κατασκευής και της χρήσης εκρηκτικών υλών, αλλά και των εισβολών σε δημόσια κτίρια, των επιθέσεων σε εφοριακούς, της δωροδοκίας δημοσίων υπαλλήλων, της οδήγησης υπό επήρεια αλκοόλ. Τέλος, ανακοίνωσε, ότι αύριο οριστικοποιείται το φορολογικό νομοσχέδιο για τη μείωση των φόρων, την παροχή φορολογικών κινήτρων για επενδύσεις, καθώς και για τη μείωση της γραφειοκρατίας. Ακολούθως, το νομοσχέδιο θα δοθεί σε δημόσια διαβούλευση.
Αναφορικά με το ταξίδι Μητσοτάκη στην ΚίναΜιλώντας για το ταξίδι του πρωθυπουργού στην Κίνα ο κ. Πέτσας σημείωσε πως στη συνάντηση με τον Πρόεδρο της Λαϊκής Δημοκρατίας της Κίνας, στον προεδρικό ξενώνα της Σαγκάης, επαναβεβαιώθηκαν οι δεσμοί φιλίας που συνδέουν τις δύο χώρες και έγινε ιδιαίτερη αναφορά στους τομείς διμερούς συνεργασίας, με έμφαση στην ενέργεια, τις μεταφορές, τις τηλεπικοινωνίες, τον τουρισμό, τα ελληνικά αγροτικά προϊόντα και τα logistics. Όπως είπε, ο κ. Μητσοτάκης στάθηκε ιδιαίτερα στη ναυπήγηση πλοίων από Έλληνες στην Κίνα και τόνισε ότι είναι σημαντικό να δούμε ελληνικές επιχειρήσεις που έχουν μεγάλη τεχνογνωσία σε τροφοδοσία πλοίων και μπορούν να συνεργαστούν με κινεζικά ναυπηγεία.
Από την πλευρά του, σύμφωνα με τον κ. Πέτσα, ο Πρόεδρος της Κίνας πρότεινε τη καθιέρωση Πολιτιστικού Έτους Ελλάδας-Κίνας, το οποίο θα συνδέεται και με τον τουρισμό. Οι δύο ηγέτες ανανέωσαν το ραντεβού τους στην Αθήνα, κατά την επίσημη επίσκεψη του Κινέζου Προέδρου στην Ελλάδα, που θα πραγματοποιηθεί από τις 10 έως τις 12 Νοεμβρίου, ενώ ο Κινέζος Πρόεδρος κάλεσε τον κ. Μητσοτάκη να επισκεφθεί επίσημα το Πεκίνο.
Κατά τη διάρκεια της παραμονής του στην Κίνα, ο Έλληνας πρωθυπουργός είχε συναντήσεις με τον γγ της Επιτροπής της Σαγκάης, με τον πρόεδρο του Κινεζικού Συμβουλίου Προώθησης του Διεθνούς Εμπορίου, με τον πρόεδρο της COSCO, καθώς και με τον πρόεδρο της Τράπεζας της Κίνας, η οποία ανοίγει εντός του Νοεμβρίου το πρώτο υποκατάστημά της στην Αθήνα, προκειμένου να χρηματοδοτήσει επενδύσεις ιδιαίτερα στον τομέα της πράσινης οικονομίας και της ενέργειας.
«Η επίσκεψη πραγματοποιήθηκε σε μία περίοδο όπου οι αγορές έχουν ανταποκριθεί θετικά στο μήνυμά μας, έχουμε “ξεκλειδώσει” μεγάλες επενδύσεις, όπως το Ελληνικό, νομοθετούνται σημαντικές περικοπές φόρων, απλοποιούνται οι διαδικασίες αδειοδότησης, οι τιμές στην αγορά ακινήτων ανακάμπτουν και ο τουρισμός κινείται σε υψηλά επίπεδα. Ο πρωθυπουργός εξήρε το γεγονός ότι η Κίνα στάθηκε δίπλα στην Ελλάδα την κρίσιμη τελευταία δεκαετία και τόλμησε να επενδύσει σε δύσκολες στιγμές για τη χώρα μας», τόνισε ο κ. Πέτσας, επισημαίνοντας το γεγονός ότι ο πρωθυπουργός στάθηκε στην επένδυση των 600 εκατομμυρίων της Cosco στο λιμάνι του Πειραιά, που μπορεί να φτάσει και το 1 δισ. ευρώ με στόχο να γίνει το μεγαλύτερο λιμάνι της Ευρώπης.
Σε ό,τι αφορά το πρόγραμμα του κ. Μητσοτάκη, ο οποίος επιστρέφει απόψε από τη Σαγκάη, την Πέμπτη 7 Νοεμβρίου θα μιλήσει σε ειδική εκδήλωση στην αίθουσα της Γερουσίας της Βουλής, παρουσία του Πρόεδρου της Δημοκρατίας. Στη διάρκεια της εκδήλωσης θα μιλήσει και ο πρόεδρος της Βουλής των Ελλήνων και θα παρουσιαστεί από την κ. Γιάννα Αγγελοπούλου το πλάνο «Ελλάδα 2021», που ετοιμάζεται για τη συμπλήρωση 200 ετών από την Επανάσταση του 1821. Το Σάββατο 9 Νοεμβρίου ο πρωθυπουργός θα προεδρεύσει σε άτυπη συνεδρίαση της Κοινοβουλευτικής Ομάδας της ΝΔ. Τέλος, το διάστημα 10 έως 12 Νοεμβρίου θα πραγματοποιηθεί επίσημη επίσκεψη του Κινέζου Προέδρου, Σι Τζιπίνγκ, στην Ελλάδα.
