
# Баканов незадоволений розподілом фінансів серед силових структур

Published at: **2019-11-06T11:50:36+00:00**

Author: **Daria Trokhimovich**

Original: [Рубрика](https://rubryka.com/2019/11/06/bakanov-nezadovolenyj-rozpodilom-finansiv-sered-sylovyh-struktur/)

Фото ReutersКерівник СБУ Іван Баканов висловив незгоду з рішенням РНБО щодо розподілу коштів серед силових структур. Прикордонники також не задоволені.
Повідомляє українська служба BBC.
2 листопада на нараді РНБО, як з’ясувало BBC, не всі керівники силових відомств були задоволені пропозиціями щодо фінансування на наступний рік.
Найбільшу незгоду з рішенням РНБО щодо розподілу коштів висловив керівник СБУ Іван Баканов. Він вступав у жорстку дискусію з міністром оборони Андрієм Загороднюком і намагався довести, що таке рішення несправедливе.
У коментарі журналістам Баканов підтвердив, що незадоволений таким фінансуванням, оскільки гроші є лише для зарплат, а на розвиток передбачили 5%.
“Буду звертатися до парламентського комітету з питань нацбезпеки та оборони”, – сказав він.
У проєкті бюджету на спецслужбу передбачили майже 12 млрд гривень, це на 2 мільярди більше ніж минулого року. Але мінімальна потреба, за даними спецслужби, складає 15,5 млрд. Тобто СБУ не вистачає 3,5 млрд гривень, щоб прожити наступний рік і запустити реформу.
Прикордонна служба сподівалася у 2020 році прирівняти зарплати до рівня військових Збройних сил. Зазначається, що з цим проєктом бюджету це зробити нереально, сьогодні в зоні ООС прикордонник в середньому отримує на 7 тисяч гривень менше військового ЗСУ. З новим бюджетом ця різниця трохи зменшиться, але повністю її не подолати.
В проєкті бюджету до першого читання уряд суттєво збільшив фінансування РНБО.
5 листопада під час презентації проєкту бюджету на 2020 рік міністр оборони Андрій Загороднюк повідомив, що на наступний рік на національну безпеку та оборону передбачено видатки в розмірі 245,8 млрд грн.
Ці видатки порівняно з 2019 роком (212,0 млрд грн) збільшено на 33,8 млрд грн, або ж на 16%, та, згідно з рішенням Ради національної безпеки і оборони України від 2 листопада 2019 року, передбачено спрямувати: 135,5 млрд грн (3% ВВП) – на оборону; 110,3 млрд грн (2,45% ВВП) – на безпеку.
