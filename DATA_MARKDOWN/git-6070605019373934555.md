
# L’obligació d’aprendre a viure sense Stuani

Published at: **2019-11-07T19:44:24+00:00**

Author: ****

Original: [Ara.cat](https://www.ara.cat/esports/obligacio-aprendre-viure-Stuani_0_2339766242.html)

“Esperarem a l'últim entrenament per saber si Stuani jugarà o no, nosaltres desitgem que pugui fer-ho”, comenta Pep Lluís Martí, l’entrenador d’un Girona que rep el Tenerife (21 hores, GolT) amb el dubte de la seva principal estrella. L’uruguaià va demanar el canvi en la victòria contra l’Extremadura del cap de setmana passat, i pateix una sobrecàrrega a l’adductor esquerre. Tot fa indicar que no se’l forçarà, perquè la Lliga és llarga i només faltaria que una inoportuna trencadissa el tingui fora de combat unes quantes jornades. Val més cuidar-lo i aprendre a viure sense ell.
Perquè els números no enganyen. Ara com ara, ha marcat el 50% dels gols blanc-i-vermells, 9 de 18. Traslladat als punts, la dependència encara és més clara: amb l’uruguaià al terreny de joc, el Girona ha sumat 19 dels 33 punts possibles (6 victòries, 1 empat i 4 derrotes). Sense Stuani, no sap què és guanyar (1 empat i 2 derrotes). De fet, per trobar l’última victòria blanc-i-vermella sense el seu màxim golejador, cal remuntar-se un any enrere: a Mestalla, contra el València, el 3 de novembre del 2018 gràcies a un gol de Pere Pons i l’actuació de Bounou a la porteria (0-1).
Jonatan Soriano es va estrenar a terres castellanes i podria ser el seu substitut a l’onze inicial. “És vital que tothom se senti important. Soriano és un gran futbolista, i el gol li anirà molt bé, però compto amb tota la plantilla”. L’altra opció és situar Marc Gual. Pep Lluís Martí, que ha aterrat amb bon peu, no descarta cap dels lesionats que té, però ni Sebas Coris, amb un esquinç de lligament lateral intern del genoll dret, Jozabed, Ignasi Miquel i Aday Benítez, excepte sorpresa majúscula, estan en condicions de participar. Juanpe Ramírez, però, podria tornar a la llista de convocats en el primer partit del tècnic balear al costat de la seva afició. “Volem estar units, m’il·lusiona jugar a Montilivi. Serà clau que caminem plegats. I la millor manera de demostrar-ho és traient el potencial del qual disposem”. ¿N’hi ha prou amb només dues setmanes d’entrenaments per veure un nou Girona? “Estem intentant recuperar la confiança i la tranquil·litat. Sabem que, tot i la victòria de l’altre dia, podem fer les coses millor. Hem de governar els 90 minuts i saber què s’ha de fer a cada situació, amb pilota i sense pilota. També tenir la capacitat de respondre a les adversitats que ens plantegi el rival. L’equip està interpretant i entenent els conceptes que li estem donant, però no podem oblidar que aquest procés necessita el seu temps”, opina.
Des de la destitució de Juan Carlos Unzué, els blanc-i-vermells es mantenen invictes, amb un empat contra l’Alcorcón (0-0) i el triomf a Extremadura (1-2). Contra el Tenerife, però, caldrà anar amb compte: és un rival ferit que fa sis jornades que no guanya i que només ha sumat els tres punts en una de les últimes nou jornades. “No els influirà, no és un equip que canviï la seva ideologia pels resultats. Ens agradaria tenir la pilota, perquè això els farà patir”, assegura Martí, que va debutar a les banquetes, precisament, amb els canaris, amb qui es va quedar a un gol de pujar a Primera. “És un rival especial, aquesta és la realitat. Li estic molt agraït, perquè em van donar dues oportunitats: primer com a futbolista i després com a entrenador. Els desitjo el millor, però l’únic que vull és que el Girona guanyi”.
Malgrat tenir un dèbil estat d’ànim i estar empatat als llocs de descens, els homes de López Garai poden reaccionar en qualsevol moment. “Està perfilat per tenir la pilota, té una filosofia de joc molt marcada, perquè acumula molts homes al davant i també sap treure de polleguera quan no té la possessió. Segur que hi haurà moments en què serà protagonista, i haurem de ser pacients esperant la nostra oportunitat”, comenta el nou tècnic d’un Girona situat a només quatre punts de l’ascens directe i a dos de la zona de play-off. Sembla que a Montilivi la tempesta ja ha passat. I no ha sigut pas petita, amb dos canvis d’entrenadors i una falta de paciència incapaç de desaparèixer del tot. Però si guanya al Tenerife sumarà la segona victòria consecutiva i igualarà el millor registre d’aquest curs.
