
# दिल्ली विधानसभा चुनाव : निर्वाचन आयोग ने आज किया ये जरूरी काम

Published at: **2019-11-05T08:28:16+00:00**

Author: **नई दिल्ली | एजेंसी**

Original: [https://www.livehindustan.com](https://www.livehindustan.com/ncr/story-election-commission-reviews-preparations-for-delhi-assembly-elections-2832772.html)

दिल्ली विधानसभा चुनाव (Delhi Assembly Elections) का समय नजदी आते ही चुनाव की तैयारियों की समीक्षा के लिए निर्वाचन आयोग (Election Commission) ने मंगलवार को राज्य निर्वाचन कार्यालय के वरिष्ठ अधिकारियों के साथ बैठक कर मतदाता सूचियों को अपडेट करने सहित अन्य कामों का जायजा लिया।
निर्वाचन आयोग के आधिकारिक सूत्रों ने मंगलवार को बताया कि दिल्ली निर्वाचन कार्यालय के वरिष्ठ अधिकारियों के साथ सोमवार को हुई बैठक में मतदाता सूचियों में नए मतदाताओं के नाम शामिल कराने और संशोधन आदि कामों को समय से पूरा किए जाने की समीक्षा की गई। वरिष्ठ उप चुनाव आयुक्त संदीप सक्सेना की अध्यक्षता में हुई बैठक में चुनाव खर्च, मीडिया और अन्य विषयों से संबद्ध आयोग के महानिदेशक के अलावा दिल्ली के मुख्य निर्वाचन अधिकारी, दिल्ली पुलिस के वरिष्ठ अधिकारी और स्थानीय निकायों सहित अन्य संबद्ध विभागों के वरिष्ठ अधिकारियों ने हिस्सा लिया। 
दिल्ली के एक चुनाव अधिकारी ने बताया कि बैठक में सभी विभागों को स्वतंत्र और निष्पक्ष चुनाव संपन्न कराने के लिए उपयुक्त कार्ययोजना बनाकर इस दिशा में अधिकारियों और कर्मचारियों को संजीदगी से अपने उत्तरदायित्व के निर्वहन के लिए प्रशिक्षित करने को कहा गया है।

        22 फरवरी 2020 को पूरा हो रहा है विधानसभा का कार्यकाल
      
उल्लेखनीय है कि दिल्ली विधानसभा का कार्यकाल अगले साल 22 फरवरी 2020 को पूरा हो रहा है। इसके लिए अगले दो महीने में चुनावी तैयारियों को मुकम्मल कर चुनाव प्रक्रिया को पूरा करने का लक्ष्य है। आयोग ने दिल्ली के अधिकारियों को नए मतदाताओं को अधिक से अधिक संख्या में मतदाता सूची में अपना नाम दर्ज कराने के लिए जागरूकता शिविर लगाने और मतदाता बनने की प्रक्रिया का सहज एवं सुविधाजनक पालन सुनिश्चित करने को कहा है। संशोधित मतदात सूची के प्रारूप मसौदे का प्रकाशन 15 नवंबर तक किया जाना है।
अंतिम मतदाता सूची का प्रकाशन छह जनवरी 2020 को किया जाएगा। दिल्ली विधानसभा चुनाव में मतदाता बनने के लिए एक जनवरी 2020 तक आवेदन किए जा सकेंगे।

        डाक मतपत्र से मतदान की सुविधा
      
चुनाव आयोग द्वारा दिव्यांग और 80 वर्ष से अधिक उम्र के वरिष्ठ नागरिकों को डाक मतपत्र से मतदान की सुविधा प्रदान किये जाने के बाद इसका पहली बार पालन दिल्ली विधानसभा चुनाव से ही किया जाएगा। इसके मद्देनजर सक्सेना ने दिल्ली के अधिकारियों को ऐसे मतदाताओं की पहचान सुनिश्चित कर इन्हें मतदान संबंधी सभी जरूरी सुविधायें मुहैया कराने के इंतजाम करने को भी कहा है।
