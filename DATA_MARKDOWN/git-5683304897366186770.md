
# വാളയാര്‍: പാലക്കാട് ഇന്ന് ഹര്‍ത്താൽ; നീതി തേടി അമ്മ ഹൈക്കോടതിയില്‍

Published at: **2019-11-05T08:13:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/05/walayar-rape-case-udf-palakkad-hartal.html?utm_source=dlvr.it&utm_medium=twitter)

പാലക്കാട്∙ വാളയാര്‍ പീ‍ഡനക്കേസ് സര്‍ക്കാര്‍ അട്ടിമറിച്ചെന്നാരോപിച്ച് പാലക്കാട് ജില്ലയില്‍ ഇന്ന് യുഡിഎഫ് ഹര്‍ത്താല്‍. രാവിലെ ആറിനു തുടങ്ങിയ ഹര്‍ത്താല്‍ വൈകിട്ട് ആറിന് അവസാനിക്കും. കോണ്‍ഗ്രസിന്റെ നേതൃത്വത്തില്‍ തിരുവനന്തപുരം സെക്രട്ടറിയേറ്റിനു മുന്നില്‍ ജനകീയ കൂട്ടായ്മയും മറ്റ് ജില്ലകളില്‍ ജനകീയമുന്നേറ്റ സംഗമങ്ങളും നടക്കും. സിബിെഎ അന്വേഷണം ആവശ്യപ്പെട്ട് കെപിസിസി അധ്യക്ഷന്‍ മുല്ലപ്പള്ളി രാമചന്ദ്രന്റെ നേതൃത്വത്തില്‍ ഇന്നലെ പാലക്കാട് കോട്ടമൈതാനിയില്‍ ഉപവാസം സംഘടിപ്പിച്ചിരുന്നു.

        നീതി തേടി അമ്മ
      
വാളയാർ പീഡനക്കേസില്‍ പാലക്കാട് പോക്സോ കോടതി വിധി റദ്ദാക്കണമെന്നാവശ്യപ്പെട്ട് പെണ്‍കുട്ടികളുടെ അമ്മ നാളെ ഹൈക്കോടതിയില്‍ അപ്പീല്‍ നല്‍കും. സിബിഐ അന്വേഷണം ആവശ്യപ്പെട്ട് ഹൈക്കോടതിയിൽ സമർപ്പിച്ച പൊതുതാൽപര്യ ഹർജി കഴിഞ്ഞ ദിവസം കോടതി തള്ളിയിരുന്നു. 
വാളയാര്‍ അട്ടപ്പള്ളത്ത് പ്രായപൂര്‍ത്തിയാകാത്ത സഹോദരിമാർ പീഡനത്തിനിരയായി മരിച്ച കേസിൽ പാലക്കാട് പോക്സോ കോടതി നാലു പ്രതികളെ വെറുതെവിട്ടിരുന്നു. ഇത് റദ്ദാക്കണമെന്നാവശ്യപ്പെട്ടാണ് കുട്ടികളുടെ അമ്മ നാളെ ഹൈക്കോടതിയിൽ അപ്പീൽ നൽകുന്നത്. ‌മുഖ്യമന്ത്രിയുടെ ‌നിർദേശം പ്രകാരം കെപിഎംഎസ് നേതാവ് പുന്നല ശ്രീകുമാറിന്റെ നേതൃത്വത്തിലാണ് ഇതിനാവശ്യമായ സഹായങ്ങൾ ചെയ്യുന്നതെന്നു അമ്മ പറഞ്ഞു. കേസിൽ സിബിഐ അന്വേഷണം ആവശ്യപ്പെടുന്നതിന്റെ ഭാഗമായാണ് ആദ്യം പോക്സോ കോടതി വിധി റദ്ദാക്കണമെന്നാവശ്യപ്പെടുന്നത്. 
കേസ് വാദിച്ച പ്രോസിക്യൂഷനില്‍ നിന്ന് അഭിഭാഷകര്‍ വിവരങ്ങള്‍ ശേഖരിച്ചു. കോടതിയിൽ നിന്നു അനുകൂല നടപടിയുണ്ടാൽ ഉടൻ സിബിഐ അന്വേഷണം ആവശ്യപ്പെട്ട് ഹർജി നൽകാനാണ് തീരുമാനം. കഴിഞ്ഞ ദിവസം കേസിൽ സിബിഐ അന്വേഷണം ആവശ്യപ്പെട്ട് ഹൈക്കോടതിയിൽ സമർപ്പിച്ച പൊതുതാൽപര്യ ഹർജി കോടതി തള്ളിയിരുന്നു. പോക്‌സോ കോടതിയുടെ വിധി നിലനിൽക്കുന്നതിനാൽ ഇപ്പോൾ കേസ് പരിഗണിക്കാനാവില്ലെന്നാണ് കോടതി അറിയിച്ചത്. പെൺകുട്ടികളുടെ രക്ഷിതാക്കൾക്കോ, സർക്കാരിനോ പോക്‌സോ കോടതി വിധി ചോദ്യം ചെയ്ത് അപ്പീൽ നൽകാമെന്നും ഹൈക്കോടതി ചൂണ്ടികാട്ടിയിരുന്നു.
English Summary : Walayar rape case : UDF strike in Palakkad district
