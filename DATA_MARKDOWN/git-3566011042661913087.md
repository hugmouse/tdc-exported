
# آمریکا اقتصاد لبنان را هدف قرار داده است

Published at: **2019-11-01T18:27:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543923.html/%D8%A2%D9%85%D8%B1%DB%8C%DA%A9%D8%A7-%D8%A7%D9%82%D8%AA%D8%B5%D8%A7%D8%AF-%D9%84%D8%A8%D9%86%D8%A7%D9%86-%D8%B1%D8%A7-%D9%87%D8%AF%D9%81-%D9%82%D8%B1%D8%A7%D8%B1-%D8%AF%D8%A7%D8%AF%D9%87-%D8%A7%D8%B3%D8%AA)

دبیرکل حزب الله لبنان در سخنرانی امروز خود با اعلام اینکه آمریکا اقتصاد لبنان را هدف قرار داده است، گفت: خواسته‌های مردمی در لبنان هرگز نباید وارد گروکشی‌ها و بهره‌برداری‌های سیاسی شود.
به گزارش شبکه اطلاع رسانی راه دانا؛ به نقل از المنار، سخنرانی سید حسن نصرالله دبیرکل حزب الله لبنان آغاز شد. وی در ابتدای سخنرانی خود که به مناسبت بزرگداشت علامه سید جعفر مرتضی العاملی برگزار شد به تجلیل از شخصیت ایشان پرداخت و تاکید کرد: علامه سید جعفر مرتضی العاملی روابط گسترده ای با مراجع دینی و حوزه در جمهوری اسلامی ایران داشت و در جبهه های مختلف حق علیه باطل نقش ایفا کرد. ایشان به طور مستقیم وارد عرصه سیاست نشد اما در تمامی عرصه ها حضور داشت.
سید حسن نصرالله افزود: علامه از حامیان انقلاب اسلامی ایران به رهبری امام خمینی بود و تمام عمرش را به تحقیق و کسب علم و تربیت نسل های آتی علما پرداخت و در این مسیر نقش گسترده ای در تاسیس حوزه های علمیه داشت.
دبیرکل حزب الله لبنان در ادامه گفت: علامه العاملی در تدوین قانون اساسی ایران و نیز در جنگ تحمیلی نقش داشت و تجربیات خود را در اختیار انقلاب قرار داد. ایشان تا پایان عمر خود حامی جبهه مقاومت بود. علامه العاملی در زمینه های مختلف از جمله احکام، اجتماع، فرهنگ و بسیاری دیگر کتاب تدوین کرده بود و ایشان هیچ گاه از تحقیق و پژوهش دست برنداشت.
وی در بخش دیگر سخنان خود به موضوع تحولات اخیر لبنان پرداخت و گفت: ما وقتی جملاتی را بیان می کنیم برخی رسانه ها آن را کاملا تحریف می کنند و اخیرا در جریان اعتراضات داخلی شاهد این مسئله بودیم. نصرالله در ادامه به تحریف سخنان خود از سوی رسانه‌ها و محافل مختلف اشاره کرد و گفت: در حالی که سخنان من زنده و به صورت تصویری وجود دارد اما برخی رسانه‌ها پس از سخنان من مدعی شدند که نصرالله به معترضان گفته است که آنها پول گرفته‌اند در حالی که من صرفا به معترضان گفتم مراقب باشید منشأ این پول‌ها از کجا است.
دبیرکل حزب الله لبنان اظهار داشت: باید همواره به نکات مثبت توجه کرد. لبنانی ها طی دو هفته گذشته توانستند مانع از تحقق توطئه هایی شوند که برخی در راستای ایجاد هرج و مرج در لبنان برای آن برنامه ریزی کرده بودند. بر اساس اطلاعاتی که داریم می‌دانیم چه کسانی پول می‌دادند و کسانی که به سمت نا امنی سوق می‌دادند، چه کسانی هستند.
وی افزود: بر اساس گزارش های موجود شکی نیست که تلاش هایی برای کشاندن لبنان به یک جنگ داخلی وجود داشته است. کسانی که دنبال کشاندن کشور به سمت هرج و مرج و درگیری بودند، با قدرت در صحنه حضور داشتند، حجم فحاشی و ناسزاگویی بی سابقه‌ای در تاریخ لبنان را شاهد بودیم که هدف از آن بحرانی کردن جامعه از طریق اقدامات تحریک آمیز و رسیدن به سطح درگیری بود.
سید حسن نصرالله تصریح کرد: شاهد ناسزاگویی و تعدی به شهروندان و خبرنگاران شبکه‌های خبری بودیم. کسانی که بر موج تظاهرات سوار شدند، به دنبال کودتا و کشاندن کشور به سمت خلاء قدرت بودند.
سید حسن نصرالله با تأکید بر آگاهی و بصیرت مردم، آنها را به صبر و تحمل در برابر دشنام‌های زشت فراخواند و گفت که قانونمندی و التزام به قانون باید نصب العین مردم باشد و این در حالی بود که برخی مسئولان لبنانی برای تحریک مردم تلاش کردند.
وی هشدار داد که خواسته‌های مردمی نباید وارد گروکشی‌ها و بهره‌برداری‌های سیاسی شود و جلوی هر کسی که به دنبال درگیری میان جریان‌های سیاسی و گروههای مردمی است، باید گرفته شود.
دبیرکل حزب‌الله لبنان از رهبران سیاسی خواست تا مانع از کشیده شدن اعتراضات به موضوعاتی از جمله مسائل نژادی و مذهبی شوند و سعی کنند تا ملی‌گرایی جوهره اصلی اعتراضات بماند.
سید حسن نصرالله گفت که هم و غم حزب‌الله لبنان در مدت اخیر مانع شدن از خلأ سیاسی بود و علی‌رغم اینکه برخی گروهها به دنبال خلأ سیاسی و ساقط کردن دولت بودند و به دنبال جنجال‌سازی یا برگزاری انتخابات دیگر بودند اما حزب‌الله تلاش کرد تا همزمان با توجه به خواسته‌های صادقانه مردمی و با توجه به شرایط خطرناک، با مسئولیت برخورد کند و به دور از شعار دادن به روشنگری بپردازد.
دبیرکل حزب الله لبنان با اشاره به استعفای سعد الحریری، گفت که حزب‌ الله از ابتدا گفته بود که این استعفا را تأیید نمی‌کند و باید به سخنان مردم گوش داده شود. پیشنهاد حزب‌الله این بود که دولت با نمایندگان مردم جلسه بگذارد و قوانینی برای مبارزه با فساد و آزادی بازداشت شدگان تصویب شود و مردم برآورده شدن مطالبات خود را حس کنند.
وی اظهار داشت: تاکنون هیچ دولتی به نام دولت حزب‌الله در لبنان تشکیل نشده و آنهایی که از چنین کلماتی استفاده می‌کنند می‌خواهند تمامی ناکامی‌ها را به نام حزب‌الله بزنند و زمانی که ما می‌گفتیم دولت نباید استعفا دهد، نگران حزب‌الله یا مقاومت نبودیم. 
سید حسن نصرالله افزود: ما بیش از هر زمان دیگری و در هر بُعدی قدرتمند هستیم. ما هنوز برگ برنده‌های خود را رو نکرده‌ایم و نباید در مواضعی که تاکنون اتخاذ کرده ایم دچار اشتباه شوید. تمامی مواضع ما به علت نگرانی برای لبنان است.
وی در ادامه گفت: دولت در حالی استعفا کرد که ما خواهان آن نبودیم، نخست وزیر دلایلی برای استعفا داشت و از جمله پیامدهای این استعفا، تعلیق بسته اصلاحات بود. برخی خواهان تعدیل کابینه بودند،‌ ولی ما گفتیم این مسئله سبب افزایش احساسات خشم صرف نظر از اینکه چه کسی در تعدیل مورد هدف است، خواهد شد.
سید حسن نصرالله با اشاره به احتمال تشکیل دولتی کوچک تر در لبنان از تمامی مردم خواست که با آن همکاری کنند و خاطرنشان کرد: کشور متعلق به همه است و همه باید با مسئولیت‌پذیری عمل کنند. همه را به گفتگو میان تمام گروه‌ها و فراکسیون‌های سیاسی و تظاهرات کنندگان دعوت می‌کنیم.
وی تاکید کرد که هر دولتی که می خواهد در لبنان تشکیل شود باید ابتدا به مطالبات بر حق مردم گوش دهد. دولت جدید ملزم به تدوین برنامه ای برای پاسخ به خواسته های مردمی و احیای اعتماد میان مردم و دولت است، زمان کمی در اختیار دولت جدید است و مردم در انتظار یک اقدام عملی هستند. این دولت هر نام و عنوانی داشته باشد مردم لبنان انتظار کار کردن را از آن دارند چرا که مردم دیگر فریب نمی خورند.
وی در ادامه سخنان خود به نقش واشنگتن در تحولات کنونی لبنان اشاره و تصریح کرد: باید از نقش آمریکایی سخن گفت که مانع خروج لبنان از وضعیت کنونی‌اش می‌شود. واشنگتن سعی دارد اقتصاد لبنان را هدف قرار دهد و این یک اتهام سیاسی نیست بلکه مدارک آن موجود است. آمریکا تمامی راهها را برای حل بحران‌های اقتصادی لبنان را بسته است و مانع از این می‌شود که لبنانی‌ها از مشکلات خود خارج شوند و به فشارهای خود به لبنان در جهت تحمیل شروط خود در آینده ادامه می‌دهد در حالی که تمامی مردم لبنان به دنبال استقلال سیاسی هستند.
دبیرکل حزب الله لبنان اظهار داشت: خواهان دولت حاکمیتی با حضور همه طیف‌ها هستیم که نقش ملی ایفا کنند و هیچ کدام با سفارت آمریکا و دیگر  مراکز برای تصمیم‌گیری ارتباط نداشته باشند. ما اطمینان داریم که منطق و تجارب و توانمندی‌ها و ابتکاری که لبنانی‌ها دارند به آنها برای خروج از بحران کمک می‌کنند.
سید حسن نصرالله در پایان با اشاره به انهدام پهپاد رژیم صهیونیستیخاطرنشان کرد: آنچه در جنوب شاهد بودیم و رزمندگان مقاومت با یک پهپاد اسرائیلی مقابله کنند، مسئله‌ای طبیعی و عادی بود. ما معادله خود را تکمیل می‌کنیم و بخشی از فعالیت ما، پاکسازی و ایمن سازی فضاهای لبنان در برابر تجاوزات اسرائیل است و این شیوه ادامه خواهد یافت.
وی حادثه روز گذشته را دال بر جدیت و عزم مقاومت لبنان برای مقابله با دشمنان دانست و گفت که حزب‌الله به هیچ وجه نگران اوضاع نیست و انهدام پهپاد صهیونیستی نشان داد که مقاومت نترسیده است.
 
انتهای پیام/
