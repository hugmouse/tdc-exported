
# রোহিঙ্গাদের দ্রুত প্রত্যাবাসন জরুরি ॥ সু চিকে মোদি

Published at: **2019-11-04T13:35:00+00:00**

Author: ****

Original: [Daily Janakantha](http://www.dailyjanakantha.com/details/article/458607/%e0%a6%b0%e0%a7%8b%e0%a6%b9%e0%a6%bf%e0%a6%99%e0%a7%8d%e0%a6%97%e0%a6%be%e0%a6%a6%e0%a7%87%e0%a6%b0-%e0%a6%a6%e0%a7%8d%e0%a6%b0%e0%a7%81%e0%a6%a4-%e0%a6%aa%e0%a7%8d%e0%a6%b0%e0%a6%a4%e0%a7%8d%e0%a6%af%e0%a6%be%e0%a6%ac%e0%a6%be%e0%a6%b8%e0%a6%a8-%e0%a6%9c%e0%a6%b0%e0%a7%81%e0%a6%b0%e0%a6%bf-%e0%a6%b8%e0%a7%81)

অনলাইন ডেস্ক ॥ ভারতের প্রধানমন্ত্রী নরেন্দ্র মোদি রাখাইন থেকে বিতাড়িত রোহিঙ্গা মুসলিমদের তাদের বাড়িঘরে দ্রুত, নিরাপদ ও টেকসই প্রত্যাবাসনের ওপর গুরুত্বারোপ করেছেন। এই অঞ্চলের মানুষ এবং প্রতিবেশি ভারত, বাংলাদেশ এবং মিয়ানমারের স্বার্থে এটি জরুরি বলে মন্তব্য করেছেন তিনি।
সম্প্রতি ব্যাঙ্ককে আসিয়ানের সম্মেলনের ফাঁকে মিয়ানমারের রাষ্ট্রীয় উপদেষ্টা অং সান সু চির সঙ্গে বৈঠকে রোহিঙ্গা প্রত্যাবাসনের বিষয় নিয়ে আলোচনার সময় এসব কথা বলেন নরেন্দ্র মোদি।
রাখাইনে রোহিঙ্গাদের জন্য ২৫০টি বাড়ি নির্মাণ কাজ শেষ করেছে ভারত। চলতি বছরের জুলাইয়ে এসব বাড়ি মিয়ানমার সরকারের কাছে হস্তান্তর করে নয়াদিল্লি। এই বাড়ি নির্মাণ প্রকল্পের কথা সু চিকে স্মরণ করে দিয়ে মোদি বলেন, তার দেশ মিয়ানমারে আরও এ ধরনের প্রকল্প বাস্তবায়নে প্রস্তুত আছে।
বৈঠকে রাখাইনের বাস্ত্যুচুত মানুষদের বাংলাদেশ থেকে দ্রুত, নিরাপদ ও টেকসই প্রত্যাবাসনের ওপর গুরুত্বারোপ করেন নরেন্দ্র মোদি। তিনি বলেন, প্রতিবেশি তিন দেশ বাংলাদেশ, ভারত এবং মিয়ানমারের জন্যই রাখাইনের বাস্ত্যুচুতদের প্রত্যাবাসন দরকার।
সু চির সঙ্গে এই বৈঠকে মিয়ানমারের সিত্তে বন্দরে ভারতের সহায়তায় বাস্তবায়নাধীন বিভিন্ন প্রকল্পের অগ্রগতি নিয়ে আলোচনা করেন নরেন্দ্র মোদি। এই বন্দরের নির্মাণ কাজ শেষ হলে ভারতের পূর্বাঞ্চল থেকে সমুদ্র, নদী ও সড়কপথ ব্যবহার করে ট্রান্সপোর্ট করিডর গড়ে উঠবে।
সূত্র : ইউনাইটেড নিউজ অব ইন্ডিয়া, আউটলুক ইন্ডিয়া।
