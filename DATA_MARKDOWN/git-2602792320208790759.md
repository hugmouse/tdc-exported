
# За 9 місяців цього року Україна експортувала плодово-ягідної продукції на суму $172 млн

Published at: **2019-11-06T10:08:00+00:00**

Author: ****

Original: [Инфоиндустрия](https://infoindustria.com.ua/za-9-misyacziv-czogo-roku-ukra%d1%97na-eksportuvala-plodovo-yagidno%d1%97-produkczi%d1%97-na-sumu-172-mln/)


        У січні-вересні 2019 року збереглася тенденція збільшення експорту вітчизняних плодів та ягід. За 9 місяців цього року Україна експортувала плодово-ягідної продукції на суму 172 млн дол. США. Це на 10% перевищує минулорічний показник за відповідний період, поінформував старший науковий співробітник відділу економіки аграрного виробництва та міжнародної інтеграції Національного наукового центру «Інститут аграрної економіки», к.е.н. Богдан Духницький.
      
За його словами, це стало можливим завдяки триваючому збільшенню доходів від продажів на закордонних ринках усіх основних товарів вітчизняного експорту групи 8 УКТЗЕД. Йдеться, зокрема, про волоські горіхи (75 млн дол. США), заморожені фрукти (63 млн дол. США), яблука і груші (14 млн дол. США), а також ягоди (12 млн дол. США).
Порівняно з аналогічним періодом минулого року вітчизняний експорт плодів збільшився й у кількісному виразі, поінформував Богдан Духницький. Майже на 80% зросли обсяги зарубіжних поставок волоських горіхів – з 20 тис. т до 36 тис. т, яблук і груш – більш ніж у півтора рази (+52%) – з 29 тис. т до 44 тис. т, а заморожених плодів і ягід – з 36 тис. т до 37 тис. т.
Найбільшим ринком збуту для української продукції садівництва залишається Європейський Союз.
При цьому в географічній структурі експорту визначальними є продажі до Польщі (17,5% вартості експорту), Туреччини (11,3%), Франції (8,1%), Білорусі (6,2%), Італії (5,0%), Нідерландів (4,1%) та Іраку (4,0%).
Обсяги імпорту фруктів до України також збільшилися (+23%) – до 392 млн дол. США, зауважив Богдан Духницький.
Найбільше за 9 місяців 2019 року Україна закупила цитрусових плодів – на 115 млн дол. США, бананів – 113 млн дол. США, кісточкових і зерняткових (яблук, груш, абрикосів, персиків та ін.) – 53 млн дол. США, винограду – 27 млн дол. США, фініків, інжиру, ананасів – 27 млн дол. США.
У кількісному виразі обсяги імпорту бананів зросли до 201 тис. т (+12%), а цитрусових – до 188 тис. т (+5%).
Відчутним стало збільшення у рази закупівель за кордоном традиційних для України фруктів. Серед них, зокрема, яблук і груш – з 4 тис. т за 9 місяців 2018 року до 25 тис. т цього року, а абрикосів, персиків та інших кісточкових – з 26 тис. т до 58 тис. т. Така ситуація пояснюється зниженням кількісних і якісних показників цьогорічного урожаю згаданих фруктів.
В результаті, станом на кінець вересня 2019 року, за рахунок екзотичних фруктів імпорт плодів і ягід в Україну більш ніж удвічі перевищив експорт вітчизняної плодово-ягідної продукції, зазначив експерт.
Незважаючи на це, за підсумками календарного 2019 року вітчизняні експортери цілком здатні досягти максимальних доходів від продажу плодово-ягідної продукції іноземним споживачам, підсумував Богдан Духницький.

        Інфоіндустрія
      
