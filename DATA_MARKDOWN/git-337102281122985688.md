
# سازمان انرژی اتمی جمهوری اسلامی ایران: غنی سازی اورانیوم در مرکز اتمی فردو از سر گرفته شد

Published at: **2019-11-07T15:32:14+00:00**

Author: **آزاده والا**

Original: [RFI](http://fa.rfi.fr/%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%BA%D9%86%DB%8C-%D8%B3%D8%A7%D8%B2%DB%8C-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%AF%D8%B1-%D9%85%D8%B1%DA%A9%D8%B2-%D8%A7%D8%AA%D9%85%DB%8C-%D9%81%D8%B1%D8%AF%D9%88-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA%D9%87-%D8%B4%D8%AF-20191107/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        جمهوری اسلامی در چهارمین مرحله از کاهش تعهداتش در توافقنامه هسته‌ای از امروز پنجشنبه ۷ نوامبر / ۱۶ آبان ظرفیت غنی سازی اورانیوم را در مرکز اتمی فردو از سر گرفت.
      
بر اساس بیانیه سازمان انرژی اتمی جمهوری اسلامی ایران، تولید و جمع آوری اورانیوم غنی شده در ﺗﺄسیسات هسته‌ای فردو واقع در ۱۸۰ کیلومتری تهران از نخستین دقایق بامداد امروز پنجشنبه ۷ نوامبر / ۱۶ آبان آغاز شد. بنا بر گفته یک منبع آگاه در آژانس بین المللی انرژی اتمی تمام فعالیتهای انجام شده در فردو تحت نظر این آژانس صورت گرفته است.
بهروز کمالوندی، سخنگوی سازمان انرژی اتمی ایران، چهارشنبه شب ۶ نوامبر / ۱۵ آبان در  گفت و گو با بخش خبری ساعت ۲۱ شبکه یک تلویزیون جمهوری اسلامی ایران گفت که روز پنجشنبه از محصول نمونه‌برداری می‌شود. بازرس آژانس نمونه‌ها را می‌بیند و تا دو روز دیگر یعنی صبح شنبه ۹ نوامبر / ۱۸ آبان ظرفیت غنی سازی به میزان پایدار ۴ درصد و نیم افزایش خواهد یافت.
بهروز کمالوندی گفت که شماری از خبرنگاران روز شنبه از فردو و آخرین اقدامات انجام شده در آن بازدید خواهند کرد و در آنجا نشستی خبری برگزار خواهد شد.
به گفته بهروز کمالوندی، از پسماندهای دوره‌های گذشته در سایت شهید احمدی روشن ۲۵ تن گاز هگزافلوراید اورانیوم (UF۶) تولید شده است و دو هزار کیلو از این گاز به سایت فردو انتقال یافته و تحت نظر بازرسان سازمان بین المللی انرژی اتمی به لوله‌های خوراک سانتریفیوژ متصل شده است.
وی گفت: تزریق گاز، خلاء سازی خطوط، رساندن سانتریفیوژها به دوره اسمی، بررسی شیرها، سامانه‌های اتوماسیون و زنجیرهای سانتریفیوژها با سرعت بسیار زیاد و موفقیت آمیز انجام شده است و تا ساعت ۲۴ پنجشنبه خارج کردن گازهای سبک پایان خواهد یافت و عملیات به مرحله برداشت محصول خواهد رسید.
سخنگوی سازمان انرژی اتمی در مورد حضور بازرسان آژانس انرژی اتمی در فردو گفت که حضور بازرسان در طی انجام فرآیندهای مختلف امری عادی است. ما باید اطلاعات مربوط به طراحی‌های انجام شده را به آژانس بدهیم و از بازرسان آن در مراحل مختلف دعوت کنیم تا صحت اقدامات را ﺗﺄیید کنند. همین الآن هم بازرسان آژانس در ﺗﺄسیسات هسته‌ای فردو حاضرند و بر آغاز گازرسانی به سانتریفیوژهای فعال در فردو نظارت میکنند.
جمهوری اسلامی ایران قبلاً سطح غنی سازی اورانیوم را به چهار درصد و نیم افزایش داده بود. ظرفیت تعیین شده در توافق هسته ای شش و شصت و هفت صدم درصد است.
از سوی دیگر در پی گزارشهای منتشر شده از بازداشت موقت یکی از بازرسان آژانس بین المللی انرژی اتمی، این سازمان روز چهارشنبه ۶ نوامبر / ۱۵ آبان اعلام کرد که مجوز پذیرش این بازرس را لغو کرده و وی ایران را به مقصد وین ترک کرده است.
به گفته سازمان انرژی اتمی ایران٬ هفته گذشته از ورود این فرد به مرکز اتمی نطنز به دلیل «نگرانی از احتمال به همراه داشتن مواد مشکوک» جلوگیری شد.
