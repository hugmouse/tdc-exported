
# জর্ডানে পর্যটকদের ওপর ছুরি নিয়ে হামলা ॥ আহত আট

Published at: **2019-11-07T11:01:00+00:00**

Author: ****

Original: [Daily Janakantha](http://www.dailyjanakantha.com/details/article/459281/%E0%A6%9C%E0%A6%B0%E0%A7%8D%E0%A6%A1%E0%A6%BE%E0%A6%A8%E0%A7%87-%E0%A6%AA%E0%A6%B0%E0%A7%8D%E0%A6%AF%E0%A6%9F%E0%A6%95%E0%A6%A6%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%9B%E0%A7%81%E0%A6%B0%E0%A6%BF-%E0%A6%A8%E0%A6%BF%E0%A7%9F%E0%A7%87-%E0%A6%B9%E0%A6%BE%E0%A6%AE%E0%A6%B2%E0%A6%BE)

অনলাইন ডেস্ক ॥ জর্ডানে পর্যটকদের ওপর ছুরি নিয়ে হামলার ঘটনায় আটজন আহত হয়েছে। এদের মধ্যে চার বিদেশি পর্যটক এবং তাদের চার গাইড। বুধবার উত্তর জর্ডানের জনপ্রিয় প্রত্নতাত্ত্বিক এলাকায় ওই পর্যটক এবং তাদের গাইডদের ওপর এক ব্যক্তি ছুরি নিয়ে হামলা চালায়।
পুলিশ জানিয়েছে, হামলার ঘটনায় আহতদের মধ্যে চারজন জর্ডানের নাগরিক। তারা পর্যটকদের গাইড হিসেবে কাজ করেন। বাকিদের মধ্যে তিনজন মেক্সিকো এবং একজন সুইজারল্যান্ডের নাগরিক।
কী কারণে পর্যটকদের ওপর হামলা চালানো হয়েছে তা এখনও নিশ্চিত নয়। ওই হামলাকারীর উদ্দেশ সম্পর্কেও জানা যায়নি। তবে পরে পুলিশ তাকে গ্রেফতার করতে সক্ষম হয়েছে।
রাজধানী আম্মান থেকে ৫০ কিলোমিটার দূরে অবস্থিত প্রাচীন জেরাস শহরে ওই হামলার ঘটনা ঘটেছে। ওই এলাকাটি দেশটির অন্যতম পর্যটন এলাকা হিসেবে পরিচিত। আহতদের হাসপাতালে নেয়া হয়েছে। তাদের চিকিৎসা সেবা দেয়া হচ্ছে।
