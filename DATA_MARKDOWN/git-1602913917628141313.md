
# Mihai Daraban, preşedintele Camerei de Comerţ şi Industrie a României: Valoarea schimburilor bilaterale comerciale România – Turcia a fost de 5,7 miliarde de euro la sfârşitul anului trecut

Published at: **2019-11-05T12:26:08+00:00**

Author: **Ramona Cornea**

Original: [Ziarul Financiar](https://www.zf.ro/zf-24/mihai-daraban-presedintele-camerei-de-comert-si-industrie-a-romaniei-valoarea-schimburilor-bilaterale-comerciale-romania-turcia-a-fost-de-5-7-miliarde-de-euro-la-sfarsitul-anului-trecut-18543455)

Mihai Daraban, preşedintele Camerei de Comerţ şi Industrie a României, afirmă că relaţiile comerciale dintre valoarea schimburilor bilaterale comerciale România – Turcia a fost de 5,7 miliarde de euro la sfârşitul anului trecut. Mai mult de 15.700 companii cu capital turcesc sunt active pe piaţa din România.
”Schimburile bilaterale între România şi Turcia au fost de 5,7 miliarde de euro anul trecut şi au mai fost încă circa 380 de milioane de euro schimburi în servicii, nu neapărat în produse. Perspectivele pentru anul acesta sunt încurajatoare. La nivelul lunii iunie, am înregistrat 3,7 miliarde de euro. Dacă s-ar menţine acelaşi ritm, am putea vorbi de peste 7 miliarde de euro schimburi comerciale la sfârşitul anului 2019”, a declarat Mihai Daraban în cadrul Forumului Economic România – Turcia.
Turcia se află între cei mai mari 20 de investitori străini în România după valoarea capitalului social subscris (locul 16), cu 1,15% din totalul adus în companii de acţionarii străini. Ca număr de companii însă, Turcia se află pe locul trei între investitorii străini, cu 15.736 de firme, fiind devansată doar de Italia (47.500) şi Germania (22.750).
”Relaţiile cu Turcia au depăşit deja sfera tradiţionalului. Suntem o economie a Uniunii Europene care are 15.736 de companii cu capital turcesc. Acestea sunt, practic, persoane juridice române şi persoane juridice ale Uniunii Europene. Cred că aceste companii reprezintă cei mai semnificativi ambasadori ai modului de a face afaceri în România”, a declarat Mihai Daraban.
Ponderea capitalului turcesc în economie va creşte însă odată cu noile proiecte de investiţii sprijinite cu ajutoare de stat, dar şi a proiectelor de la zero derulate de companii din Turcia. Cea mai mare investiţie de la zero a unui investitor turc aparţine grupului Yildiz Entegre, care a ridicat o fabrică de MDF (un lemn de o calitate superioară PAL-ului) de 150 mil. euro la Oarja, în judeţul Argeş.
