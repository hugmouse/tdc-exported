
# 'บิ๊กตู่'ชี้ทำธุรกิจคำนึงสิทธิ-สิ่งแวดล้อม ดันสินค้า'อาเซียน สไตล์'

Published at: **2019-11-02T04:40:00+00:00**

Author: ****

Original: [เดลินิวส์](https://www.dailynews.co.th/politics/739618)


        “บิ๊กตู่”ร่วมเวทีภาคธุรกิจ ชื้ทำธุรกิจต้องคำนึงถึงสิทธิมนุษยชน-สิ่งแวดล้อม ย้ำส่งเสริมสินค้าจากถิ่นกำเนิดมีสไตล์และเพิ่มมูลค่าการค้า นายกฯเตรียมพร้อมผู้นำอาเซียนก่อนเริ่มประชุมผู้นำอย่างเป็นทางการเย็นนี้  
      
เมื่อวันที่ 2 พ.ย. ผู้สื่อข่าวรายงานว่า การประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง ซึ่งประเทศไทยในฐานะประธานเ เป็นเจ้าภาพจัดขึ้นระหว่างวันที่ 2-4 พ.ย.2562 ที่ศูนย์การแสดงสินค้าและการประชุม อิมแพ็ค เมืองทองธานี ได้เริ่มขึ้นแล้วในวันนี้ (2 พ.ย.) โดยในช่วงการประชุมที่เกี่ยวข้องนั้น เริ่มด้วยเมื่อเวลา 09.00 น. มีการประชุมสุดยอดผู้นำธุรกิจ ASEAN Business and Investment Summit 2019 (ABIS 2019) ที่ฮอลล์ 6 อิมแพค ฟอรั่ม เมืองทองธานี ซึ่งจัดขึ้นโดยสภาที่ปรึกษาธุรกิจอาเซียน ร่วมกับกระทรวงการต่างประเทศ กระทรวงพาณิชย์และคณะกรรมการร่วมภาคเอกชน3สถาบัน(กกร.) ประกอบด้วยสภาหอการค้าแห่งประเทศไทย สภาอุตสาหกรรมแห่งประเทศไทย และสมาคมธนาคารไทย
ทั้งนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม กล่าวเปิดเวทีดังกล่าว ว่า  ตนรู้สึกเป็นเกียรติที่ได้เป็นประธานในพิธีเปิดและกล่าวปาฐกถาพิเศษในงาน ASEAN Business and Investment 2019 ซึ่งสภาที่ปรึกษาธุรกิจอาเซียน ASEAN Business Advisory Council (ASEAN-BAC) รวมกับกระทรวงการต่างประเทศจัดขึ้นในวันนี้ โดยในปีนี้ถือว่าเป็นปีที่สำคัญของประเทศไทยนอกจากได้ดำรงตำแหน่งเป็นประธานอาเซียน ยังเป็นปีที่ภาคเอกชนไทย โดยเฉพาะองค์กรชั้นนำได้จัดเวทีเสวนาระดับนานาชาติภายใต้หัวข้อหลัก “สร้างพลังอาเซียน 4.0” เพื่อติดอาวุธทางปัญญาและปูแนวทางไปสู่การปฏิบัติที่เป็นรูปธรรมในยุค 4.0 ทั้งนี้ รัฐบาลไทยได้ให้ความสำคัญและผลักดันนโยบายไทยแลนด์ 4.0 โดยมีเป้าหมายให้ประเทศไทยเปลี่ยนผ่านไปสู่รูปแบบธุรกิจใหม่ ใช้นวัตกรรมเป็นตัวช่วยยกระดับกิจกรรมทางเศรษฐกิจทั้งระดับมหภาคและจุลภาคของประเทศ เพื่อตอบสนองต่อความต้องการของตลาด และการมีประชาชนเป็นศูนย์กลางของการพัฒนาที่ยั่งยืน
นายกรัฐมนตรี กล่าวอีกว่า  รัฐบาลไทยและภาคธุรกิจได้ดำเนินการร่วมกันในหลายด้าน 1. มิติด้านความมั่นคง รัฐบาลได้เปิดโอกาสให้ภาคเอกชนเข้ามามีส่วนร่วมให้ข้อคิดเห็นและข้อเสนอแนะ 2. มิติด้านเศรษฐกิจ การลงทุนร่วมระหว่างภาครัฐกับภาคเอกชน (พีพีพี) มีการร่วมทุนขนาดใหญ่ในโครงการเขตพัฒนาพิเศษภาคตะวันออก (อีอีซี) 3.มิติด้านสังคม การก้าวเข้าสู่สังคมผู้สูงอายุเป็นปัจจัยเร่งให้ประเทศไทยต้องปรับตัวด้วยการนำนวัตกรรมเข้ามารองรับสังคมรูปแบบใหม่ การเปลี่ยนผ่านเข้าสู่ยุคดิจิทัลก็เป็นอีกปัจจัยที่มีความสำคัญอย่างยิ่งที่ทุกประเทศจะต้องเตรียมความพร้อม โดยการติดต่อผ่านดิจิทัลจำเป็นต้องใช้เครือข่ายการประกอบธุรกิจในประเทศและระหว่างประเทศที่เข้มแข็ง ภาครัฐจึงต้องช่วยสนับสนุน 
นอกจากนี้รัฐบาลไทยยังให้ความสำคัญกับความร่วมมือระดับภูมิภาค ตนหวังว่าการประชุมครั้งนี้จะเป็นโอกาสให้ได้แลกเปลี่ยนองค์ความรู้และข้อคิดเห็นในหลายเรื่อง รวมถึงจะเป็นเครื่องมือนำเสนอพัฒนาการในระบบการค้าและการลงทุนของโลก อีกทั้งนำเสนอข้อเสนอแนะในการวางยุทธศาสตร์และแผนการรองรับการเปลี่ยนแปลงเพื่อสร้างความพร้อมให้อาเซียนสามารถปรับตัวเข้ากับสภาวะเศรษฐกิจของโลกได้อย่างมีประสิทธิภาพ
นายกฯ กล่าวว่า ในภาคธุรกิจ การแข่งขันกันเป็นเรื่องธรรมดา แต่ต้องมีส่วนร่วม ประเด็นที่สำคัญเราทำเพื่ออะไร เพื่อประชาชนของเรา เมื่อประชาชนได้ประโยชน์ ประเทศก็ได้ประโยชน์ ธุรกิจต่างๆจะเจริญเติบโตด้วย สิ่งสำคัญที่สุดวันนี้คือการประกอบการธุรกิจที่ต้องคำนึงถึงสิทธิมนุษยชน ซึ่งวันนี้ก็มีการปฏิบัติในหลายๆประเทศแล้ว คือการต้องเคารพ เยียวยา มีหลักการ ขณะที่การประกอบธุรกิจต้องคำนึงถึงสิ่งแวดล้อมเสมอ หากทุกคนทำความเข้าใจไปด้วยกัน เพื่อจะได้เรียนรู้ว่ารัฐบาลเดินหน้าไปอย่างไร รัฐบาลก็จะเรียนรู้จากภาคธุรกิจและภาคเอกชนว่าจะเดินหน้าอย่างไร และนำมาปรับให้เดินหน้าไปด้วยกัน เราไม่สามารถจะแก้ปัญหาทุกอย่างได้เพียงลำพังแต่ผู้เดียว ขอให้ทุกคนประสบความสำเร็จและมีผลเป็นรูปธรรมโดยเร็ว เพื่อเสริมสร้างอาเซียนให้มีความเข้มแข็ง และก้าวสู่สังคมดิจิทัลได้อย่างรวดเร็วและยั่งยืนต่อไป
จากนั้น นายกรัฐมนตรีไปเดินชมนิทรรศการของภาคเอกชน ซึ่งระหว่างแวะเยี่ยมชมบูธของบริษัท ปูนซิเมนต์ไทย จำกัด(มหาชน) หรือเอสซีจี ได้จัดแสดงผลิตภัณฑ์กระเป๋าสานที่ทำจากวัสดุเหลือใช้ซึ่งผ่านการแปลงสภาพแล้ว อาทิ กระดาษ พลาสติก  นายกฯ ให้ความสนใจและสอบถามรายละเอียดของกระเป๋าดังกล่าว พร้อมกล่าวว่า น่าจะมีการรณรงค์ให้คนใช้กระเป๋าแบบนี้กันมากๆ เพราะมีราคาไม่แพง และยังช่วยส่งเสริมการนำวัสดุที่เหลือใช้กลับมาใช้ประโยชน์ อีกทั้ง นายกฯได้ทดลองใช้งานบริการยืนยันตัวตนด้วยการสแกนเส้นเลือดในฝ่ามือ (Palm Vein) ในการทำธุรกรรมทางการเงิน ที่บูธธนาคารไทยพาณิชย์ ก่อนจะเดินไปชมนิทรรศการ “อาเซียน สไตล์” ซึ่งจัดโดยกระทรวงพาณิชย์ รวมถึงได้ชมการแสดงศิลปวัฒนธรรมไทย การแสดงผลงานสินค้านวัตกรรม สินค้าที่มีการออกแบบดี สินค้าศิลปหัตถกรรมจากภูมิภาคต่างๆของไทย สินค้าจากกลุ่มประเทศอาเซียน  
ทั้งนี้ นายกฯ กล่าวกับนายจุรินทร์ ลักษณวิศิษฏ์ รองนายกรัฐมนตรีและรมว.พาณิชย์ ระหว่างชมนิทรรศการ ว่า  ประเทศไทยเราต้องให้ความสำคัญกับสินค้าจากถิ่นกำเนิด (จีไอ) ให้มากที่สุด เพื่อเพิ่มมูลค่าสินค้าส่งออกและสร้างรายได้ให้กับผู้ประกอบการในประเทศ ซึ่งนายจุรินทร์ยืนยันกับนายกรัฐมนตรี ว่ากระทรวงพาณิชย์ถือเป็นนโยบายหลัก และได้ประสานงานผู้ว่าราชการจังหวัดทั่วประเทศพร้อมกับพาณิชย์จังหวัดให้คัดเลือกสินค้าพร้อมกับจัดโมบายเพื่อให้ความรู้ด้านนี้สำหรับภารกิจของนายกรัฐมนตรี​ตลอดทั้งวันนี้ ประกอบด้วยการหารือทวิภาคีกั​บเลขาธิการสหประชาชาติ นายกรัฐมนตรีมาเลเซีย และนายกรัฐมนตรีเวียดนาม ตามลำดับ ที่ห้องแซฟไฟร์ 108 อาคารอิมแพค ฟอรั่ม เมืองทองธานี รวมถึงนายกรัฐมนตรีจะเป็​นประธานการประชุมสุดยอดอาเซียน ครั้งที่ 35 แบบเต็มคณะ ในเวลา 17.00 น. จากนั้น เวลา 18.40 น. นายกรัฐมนตรีจะร่วมเป็นสักขี​พยานการลงนามบันทึกความเข้าใจ (เอ็มโอยู) ว่าด้วยความร่วมมือทางด้านกี​ฬาฟุตบอลระหว่างอาเซียนกับสหพั​นธ์ฟุตบอลนานาชาติ (FIFA) เพื่อนำกีฬาฟุตบอลไปใช้ในการพั​ฒนาประเทศต่างๆในภูมิภาคอาเซียน ที่อาคารอิมแพค ฟอรั่ม เมืองทองธานี. 
