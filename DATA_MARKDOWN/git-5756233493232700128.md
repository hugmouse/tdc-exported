
# فرمانده سپاه: بیش از حد نیاز موشک ذخیره کرده‌ایم/ با منطق خود با جهان سخن می‌گوییم

Published at: **2019-11-02T12:09:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619404/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%A8%DB%8C%D8%B4-%D8%A7%D8%B2-%D8%AD%D8%AF-%D9%86%DB%8C%D8%A7%D8%B2-%D9%85%D9%88%D8%B4%DA%A9-%D8%B0%D8%AE%DB%8C%D8%B1%D9%87-%DA%A9%D8%B1%D8%AF%D9%87%E2%80%8C%D8%A7%DB%8C%D9%85-%D8%A8%D8%A7-%D9%85%D9%86%D8%B7%D9%82-%D8%AE%D9%88%D8%AF-%D8%A8%D8%A7-%D8%AC%D9%87%D8%A7%D9%86-%D8%B3%D8%AE%D9%86-%D9%85%DB%8C%E2%80%8C%DA%AF%D9%88%DB%8C%DB%8C%D9%85)


        فرمانده کل سپاه پاسداران انقلاب اسلامی با اشاره به اینکه آمریکا در مارپیچ نزولی قدرت قرار گرفته است، گفت: ما به انداز نیاز موشک ذخیره کرده‌ایم، اما ابتدا با منطق خود با جهان سخن می‌گوییم.
      

        آفتاب‌‌نیوز :
      
سرلشکر حسین سلامی فرمانده کل سپاه پاسداران انقلاب اسلامی صبح امروز (شنبه) در آیین رونمایی از دیوارنگاره‌های لانه جاسوسی سابق آمریکا، اظهار داشت: حقیقت این است که می‌توان آمریکا را هویتی متضاد و متناقض توصیف کرد و یک شخصیت سیاسی کاملا تضادگونه است. در تمام جنگ‌های بزرگ جهان و در جنگ های چهل سال گذشته در منطقه ای که آن را جهان اسلام میدانیم، آمریکا یا مستقیم یا با واسطه نقش اول را ایفا کرده است.
وی افزود: در طول حیات آمریکا بیش از 8.5 میلیون کشته حاصل مداخلات آمریکا در شرق و غرب عالم است که از جنگ مکزیک گرفته تا جنگ در خاور دور و جنگ‌های جهانی اول و دوم. در حالی که آمریکا بزرگترین صادرکننده سلاح در جهان و اصلی ترین طرف در جنگ های کوچک و بزرگ است، اما روی کاغذ و در گفته های مقامات آمریکایی از امن شدن جهان سخن می‌گویند.
سرلشکر سلامی با بیان اینکه در واقعیت های درون ذهن مقامات آمریکایی چیزی جز ایجاد ظرفیت برای انهدام سیاره زمین وجود ندارد، تصریح کرد: در حالی که آمریکایی ها از مقابله با سلاح های کشتار جمعی سخن می گویند اما اولین رژیمی هستند که به سلاح‌های هسته ای دست یافتند و تنها کشوری هستند که از این سلاح 2 بار استفاده کرد و صدها هزار نفر را در کسری از ثانیه کشت.
فرمانده کل سپاه تاکید کرد: آیا چنین کشوری که قدرت انهدام چندین بار کره زمین را به سلاح های هسته ای در اختیار دارد، می تواند مقابله کننده با سلاح هسته ای باشد؟
وی ادامه داد: آمریکا در حالی از حقوق بشر سخن می‌گوید که در همه نقاط دنیا این حقوق را نادیده می‌گیرد و به آن حمله می‌کند، مانند حمله به عروسی ها در افغانستان و یا هجوم شبانه به خانه های مردم در عراق. زندان های مخوف گوانتانامو و ابوغریب و زندان های دیگر در اروپا و آمریکا آیا حقوق بشر است؟
سرلشکر سلامی با بیان اینکه همه دستگاه های شکنجه توسط آمریکایی ها ساخته می شود و به رژیم های مستبد صادر می‌شود، عنوان کرد: رژیم آمریکا در حالی از آزادی و دموکراسی سخن می گویند که همه دیکتاتورهای عالم مهره های شطرنج آمریکا هستند. آیا رژیمی که پرچمدار براندازی نظام های مردم سالار در دنیا است، میتواند ادعای آزادی را داشته باشد؟
فرمانده کل سپاه با اشاره به ادعای آمریکایی ها مبنی بر مبارزه با تروریسم، گفت: این ادعا در حالی است که رئیس جمهور فعلی آمریکا می‌گوید Obama Is Founder of ISIS یعنی اوباما رئیس جمهور قبلی خالق و موسس داعش است. آیا آواره کردن ملت سوریه در کشورهای دیگر، حمله به کارخانه سرم سازی در سودان، اسقاط هواپیمای ایرانی با 290 مسافر آیا نشانه‌های هویت آمریکا در جهان نیست؟
وی افزود: پس از پیروزی انقلاب اسلامی، آمریکا در فرسایش قدرت قرار گرفته است چراکه مجبور شده است از سطوح راهبردی به سطح عملیاتی تنزل موقعیت داشته باشد. آمریکایی‌ها در اقصی نقاط عالم منافع حیاتی برای خود تعریف کرده اند، اما آگاه شدن ملت‌ها و خیزش فراجغرافیایی علیه آنها باعث شده تا مستقیما گسترش بیش از حد قدرت نظامی بدهند.
سرلشکر سلامی تاکید کرد: سال‌هاست که آمریکایی‌ها نمی‌توانند بین هزینه اقداماتشان و دستاوردهای آن حتی در حوزه اقتصادی موازنه برقرار کند. آنها در مارپیچ تنزل قرار گرفته‌اند و دهه‌ها و سال‌هاست که جهان شاهد ثبت پیروزی سیاسی برای آنها نیست.
فرمانده کل سپاه با بیان اینکه مقاومت امروز سیال و در حال حرکت است و مرزهای خود را گسترش می دهد، خاطرنشان کرد: امروز قدرت تولید مخاطرات ناشناخته علیه آمریکایی ها بالا رفته است و آمریکا دیگر نمی‌تواند فقط یک طرفه به دیگران هزینه تحمیل کند که این به فلسفه سیاسی آمریکا و نبود عقل سیاسی در آنها بر‌می‌گردد.
وی گفت: ساز و کارهای وجود یک تدبیر برای استفاده از عناصر فیزیکی قدرت برای تبدیل به موفقیت‌های فراتر از قدرت، از دست آنها رفته است و به همین دلیل امروز آمریکایی‌ها با فقدان استراتژی برای حرکت هستند.
سرلشکر سلامی با اشاره به اینکه آمریکا به این درجه رسیده که دارای قدرت است اما تدبیری برای این قدرت ندارد، عنوان کرد: آنها با این پدیده مواجه هستند که وقتی گسترش بیش از حد پیدا می‌کنند، با مشکل گردش نیرو مواجه هستند و کند و افسرده و ناامید می‌شوند. این همه میدان باز در این منطقه برای فعالیت هست، اما آنها مجبور می شوند هرچه را خود می سازند آن را ویران کنند.
فرمانده کل سپاه اظهار داشت: در افغانستان گروه‌های تروریستی را به وجود آوردند، اما مجبور شدند با آنها مقابله کنند. سرکرده داعش را خود پرورش دادند و مجبور شدند آن را نابود کنند. این نیست که آنها قدرتمند نباشند، آنها تفکر و منطق به حرکت درآوردن قدرت را ندارند و به همین دلیل قدرت علیه آنها می‌شود.
وی با بیان اینکه در طرف مقابل ما از یک میدان تدبیر مرکزی برخورداریم که می تواند مانند میدان مغناطیسی قوی تمام نیروهایی که علیه استکبار بسیج شده اند را جذب کند، تصریح کرد: فلسفه قدرت ما عدالت، کرامت انسان، آزادی، آگاهی و شرف برای همه ملت‌ها است. این فلسفه دوست ایجاد می‌کند و برای همین است که انسانی در هزاران مایل دورتر از ما مثل ما می اندیشد و حاضر است در راه این اندیشه و فکر عمل کند و حتی کشته شود.
سرلشکر سلامی گفت: ما جماعتی از آماده بودن‌ها برای کشته شدن در راه آرمان‌هایمان هستیم و این جماعت هرگز تهدید، تطمیع و ارعاب را نمی پذیرد و در دل و قلب خود به بازدارندگی رسیده است. بازدارندگی ما معنوی است زیرا از کشته شدن در راه ایمانمان نمی‌ترسیم در حالی که در جوامع استکبار این نیرو وجود ندارد.
فرمانده کل سپاه با تاکید بر اینکه آمریکا باید بازنگری و بازتعریفی در فلسفه سیاسی خود به عمل آورد، افزود: جهان بسیار بزرگتر از آمریکا شده است و آمریکا دیگر در هیچ چیزی اولین نیست و اولین ها را از دست داده است. قدرت، سیاست، منطق و جغرافیا توزیع شده است و جهان امروز دیگر جهان سلسله مراتبی از قدرت نیست که در راس آن یک دولت حکمرانی کند.
وی تاکید کرد: علاوه بر دشمنان آمریکا، دوستان سنتی و دیرینه او نیز دیگر بر اساس اولویت ها و ترجیحات سیاسی او عمل نمی کنند.
سرلشکر سلامی با بیان اینکه ملت ایران امروز در زیباترین و طلایی ترین دوران حیات خود ظرف صدها سال گذشته است، خاطرنشان کرد: ایران به هیچ نقطه ای از جهان چشم داشت ندارد، اما قلمرو قدرتش را تا آنجا گسترش می‌دهد که دشمن هر مبدائی را برای اقدام خود قرار دهد، آن مبدا نابود را نابود خواهد کرد و آنقدر میدان قدرتمان را گسترش دهیم تا هر نقطه ای که دشمن بخواهد اقدامی انجام دهد آن نقطه را نابود کنیم.
فرمانده کل سپاه با تاکید بر اینکه توانمندی فنی را داریم و این رشد را همه دیده اند، اظهار داشت: هم صاحب قدرتیم و هم اراده اعمال این قدرت را در اختیار داریم و هم ظرفیت تحمل هر منازعه‌ای را داریم. همه دیدند که اقتصاد این جامعه در اثر تحریم های جهانی نه تنها فرو نپاشید بلکه جان گرفت.
وی افزود: امروز با حیات مجددی از یک قدرت اقتصادی در حال ظهور که متکی به نفت و قدرت های بزرگ نیست مواجهیم که این شاکله جدید ایران بزرگ است و می توان به آن افتخار کرد. قدرت سیاسی، اقتصادی و نظامی ما به هم پیوند خورده است و ما امروز می توانیم از ظهور یک قدرت جدید در جهان به نام ایران یاد کنیم با شاخص های ظاهری که برای قدرت تعریف می کنند.
سرلشکر سلامی تاکید کرد: اما علاوه بر شاخص های ظاهری از یک تفاضل جدی برخورداریم که آن ایمان حقیقی به قله هایی است که این ملت باید آنها رافتح کند.
فرمانده کل سپاه با بیان اینکه ملت ایران ثابت کرده که مسیرهای سخت را ساده تر می پیمایند و هدف بزرگ را زودتر محقق می‌کنند، بیان کرد: ایرانی ها مردمان فتح قله های دست نیافتنی و غلبه بر بحران های به ظاهر سخت هستند. ما امروز برای جهان مبشر رحمت و آزادی هستیم و پناهگاه مظلومان هستیم.
وی در پایان با تاکید بر اینکه منطق، دین، ملت، رهبر ما عناصر قدرت ماست، گفت: ما فقط به موشک‌ها تکیه نداریم، هرچند به اندازه کافی و بیش از حد نیاز آنها را ذخیره کرده‌ایم و هدفمان هم مشخص است و نیروهایمان هم کاملا آماده هستند.
