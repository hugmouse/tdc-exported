
# La CUP posa tota la carn a la graella per obtenir un escó a Girona

Published at: **2019-11-02T12:02:04+00:00**

Author: ****

Original: [Ara.cat](https://www.ara.cat/politica/CUP-posa-graella-obtenir-Girona_0_2336766486.html)

Després d'arrencar la campanya a Girona, la CUP ha tornat a la ciutat immortal en els segon dia de campanya amb la voluntat d'esgarrapar un escó en aquesta demarcació. La formació anticapitalista és conscient que les seves opcions d'obtenir representació al Congrés passen per assolir-ne un o dos per Barcelona i un més per Girona, tenint en compte que a Tarragona i, sobretot a Lleida, els escons van molt cars. A Girona, els cupaires esperen restar vots a ERC, que va assolir tres escons, i aconseguir uns 30.000 sufragis, un 10% dels vots, per guanyar la desitjada acta de diputat. De fet, els republicans van assolir el tercer escó el 28-A per poc més d'un miler de vots als comuns en una disputa aferrissada que es va resoldre a l'últim instant. El partit assembleari espera repetir els resultats que va aconseguir el 27-S, quan va sumar més de 30.000 vots, per obtenir representació en aquesta província.
Per assolir aquesta fita, el cap de llista per Girona, Non Casadevall, no ha desaprofitat l'ocasió per carregar amb duresa contra ERC i JxCat aprofitant la posada en marxa de la llei Aragonès o la repressió policial de les dues últimes setmanes.  "Que no ens enganyin els que diuen que treballen pel poble i després fan la llei Aragonès i que tampoc us enganyin els que no destitueixen Miquel Buch i diuen que la Brimo no es pot desmantellar", ha denunciat el regidor de Sumem per Banyoles davant del centenar de persones que han acudit al míting de la formació a la plaça Salvador Espriu. Marcant distàncies amb l'aposta pel diàleg de les dues grans forces independentistes, Casadevall ha deixat clar que l'objectiu dels cupaires no passa per reformar l'Estat. "La nostra proposta no és per canviar l'estat espanyol, serem altaveu, lletra i puny per exercir el dret a l'autodeterminació", ha exposat abans d'admetre que "caldran més 1-O". 
En la mateixa línia, la número 2 per Girona, Maria Besora, ha assenyalat que es presenten a les eleccions espanyoles perquè "cal ruptura i ingovernabilitat a l'Estat". "No hi anirem a fer política espanyola, ni a blanquejar el PSOE, que és un braç més d'aquest règim, ni a donar xecs en blanc", ha avisat en un nou retret al paper d'ERC i JxCat al Congrés. "Ara ens toca plantar cara als qui ens volen dividits, ara toca plantar cara a les forces d'ocupació", ha afegit abans de fer una crida a no defallir pels presos i exiliats polítics. "Fem-ho per ells, pel nostre jovent, per la llibertat, per la ruptura, per la independència, per combatre la repressió i la precarietat laboral", ha conclòs la que va ser cap de llista del Front Republicà el 28-A.  
L'acte ha arrencat amb la intervenció de la regidora de Salt, Maria Guillaumes, que ha donat pas al regidor de Girona, Lluc Salellas. L'exportaveu del secretariat nacional ha lloat la resistència dels gironins després de la sentència. "El 10-N enviarem el Non (cap de llista) per combatre un règim demofòbic", ha afirmat el que va ser cap de llista de Guanyem Girona a les darreres eleccions municipals, i que ha destacat la tasca que fa la CUP en l'àmbit municipal per fer avançar el país nacional i socialment.   
