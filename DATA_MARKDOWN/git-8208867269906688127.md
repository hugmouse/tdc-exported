
# Basket, EuroCup: Bologna vince in volata, Brescia ko. Champions, Brindisi domina il Besiktas

Published at: **2019-11-06T22:56:00+00:00**

Author: ****

Original: [Repubblica.it](https://www.repubblica.it/sport/basket/2019/11/06/news/basket_eurocup_bologna_vince_in_volata_brescia_ko_champions_brindisi_domina_il_besiktas-240441401/)

ROMA - Le italiane non riescono a ripetere il tris di vittorie di martedì sera. In EuroCup la Virtus Bologna piega in volata Ulm, ma Brescia esce sconfitta dalla complicata trasferta di Kazan. In Champions League importante successo di Brindisi sul Besiktas.
La Virtus Bologna soffre, ma riesce ad avere ragione 92-91 di Ulm, tenendo il passo della capolista del gruppo A Patras. Protagonista assoluto è ancora una volta il cervello della squadra Teodosic, autore di 15 punti e ben 8 assist. Le V nere faticano nel primo periodo, nel quale si vedono sempre costrette a inseguire fino al -8 finale (18-26). Nella seconda frazione la squadra di Djordjevic gioca alla pari con i tedeschi, senza però rosicchiare neppure un punto (42-50). La musica cambia al rientro in campo, quando la Segafredo alza il ritmo e impatta sul 52 pari, prima del nuovo mini-allungo di Ulm che chiude la frazione sul 61-64. L'ultimo quarto si apre con un nuovo break degli ospiti, capaci di scappare sul +10 (67-77), ma la Virtus non ha alcuna intenzione di mollare e rimette in equilibrio il match a due minuti dalla sirena con il canestro di Markovic (82-82). Nella volata finale i padroni di casa si dimostrano più lucidi e chiudono la gara con i liberi di Teodosic, che regalano una vittoria pesantissima.Segafredo Bologna-Ratiopharm Ulm 92-91(18-26, 42-50, 61-64)Virtus Bologna: Gaines 11, Pajola 4, Baldi Rossi 2, Markovic 12, Ricci 6, Delìa 8, Cournooh 2, Hunter 14, Weems 16, Nikolic ne, Teodosic 15, Gamble 2. All. Djordjevic.Ulm: Hayes 13, Guenther 7, Philipps 4, Jerrett 20, Obst 13, Hinrichs 4, Ugrai N.E., Heckmann 12, Schilling 2, Willis 11, Krause 5. All. Lakovic.
Niente da fare per Brescia nella difficile trasferta di Kazan. La Leonessa non riesce a bissare il successo di Nanterre della scorsa settimana e cade 77-63 contro l'Unics, che rafforza così il primato nel gruppo C. Kazan parte forte e cerca subito lo strappo, ma la Germani è brava a rimanere a contatto nel primo periodo (20-19). L'equilibrio prosegue anche nel secondo con un serrato botta e risposta, che vede i padroni di casa andare all'intervallo lungo avanti di tre lunghezze (37-34). Al rientro sul parquet, dopo cinque minuti ancora alla pari, l'Unics accelera e sfiora la doppia cifra di vantaggio (59-51). Agli uomini di Esposito servirebbe un ultimo quarto di pura energia, invece Brescia ha le polveri bagnate e segna con il contagocce. I russi così chiudono i conti, approfittando della loro migliore media realizzativa da tre (41.7% contro 33.3%) e dei più frequenti viaggi in lunetta. La Leonessa porta in doppia cifra soltanto due uomini (Vitali e Moss).Unics Kazan-Germani Brescia 77-63(20-19, 37-34, 59-51)Kazan: Sergeev ne, Morgan 6, McCollum 20, Tyus 14, Likhodei 7, Klimenko 6, Smith 19, Mantzaris 2, Palsson 3, Anoshin, Kolesnikov, Wilson. All. Priftis.Brescia: Zerini 6, Warner 4, Cain 2, Vitali 14, Laquintana, Lansdowne 8, Naoni ne, Guariglia 2, Horton 9, Moss 11, Sacchetti 7. All. Esposito.
Brindisi riscatta la sconfitta di Dijon, imponendosi tra le mura amiche del PalaPentassuglia 84-72 ai danni del Besiktas e staccandolo in classifica. L'Happy Casa mette in mostra un'ottima circolazione di palla (sono 18 gli assist complessivi contro gli appena 4 dei turchi) e grande aggressività in fase di non possesso, che alla fine si rivelano le armi vincenti dei pugliesi. Brindisi preme subito sull'acceleratore e, dopo il +6 costruito nel primo quarto (19-13), allunga ancora a inizio secondo periodo spingendosi fino al 36-21. I turchi, però, reagiscono e all'intervallo lungo riportano lo svantaggio a sei lunghezze (41-35). Alla ripresa del gioco l'Happy Casa torna ad alzare l'intensità difensiva e concede al Besiktas soltanto 15 punti, portando il divario in doppia cifra al termine della terza frazione (61-50). La progressione degli uomini di Vitucci continua nell'ultimo quarto, che si apre con un break di 8-0. I turchi provano a replicare, ma Brindisi è brava a tenerli sempre a debita distanza.Happy Casa Brindisi-Besiktas 84-72(19-13, 41-35, 61-50)Brindisi: Banks 9, Brown 10, Martin 8, Radosavljevic 9, Zanelli 3, Innalzi, Gaspardo 4, Campogrande 16, Thompson 11, Cattapan ne, Stone 14, Ikangi. All. Vitucci.Besiktas: Gotcher 22, Gondur ne, Al, Akpinar 2, McKissic 22, Geyik, Turgut 0, McAdoo 5, Yildizli 4, Savas, Theodore 6, Djurisic 11. All. Dusko Ivanovic. 
