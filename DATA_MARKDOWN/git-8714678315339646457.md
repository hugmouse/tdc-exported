
# Stormer etter gamlesjefen: - Han er den vi hele tiden har ønsket oss til Storm 121

Published at: **2019-11-07T11:40:45+00:00**

Author: ****

Original: [Kampanje](https://kampanje.com/pr/2019/11/nerstad-folger-etter-gamlesjefen-over-til-storm/)


        Blir direktør for ny teknologisatsing.
      
Kjell Martin Nerstad (40) blir administrerende direktør i teknologiselskapet Storm 121 AS. Han kommer fra stillingen som kommersiell direktør i E24 Dine Penger AS.
- Storm 121 har brukt det siste året på å teste teknologien på ulike bruksområder sammen med noen helt fantastiske kunder. Nå er vi klare for sterk vekst, og da kunne vi ikke fått en bedre person til å lede selskapet enn Kjell Martin Nerstad, sier byråleder Marius Parmann i Storm Communications, som er hovedeier i Storm 121.
Storm 121 ble startet av Øyvind Kvamme-Vik og Ronald Griffin i 2017 under navnet PVM House, og har utviklet en teknologi som muliggjør effektiv utsendelse av filmer som er personifisert til hver enkelt mottaker. I år har blant andre DNB, Redningsselskapet, Lexus, Coop, Arbeiderpartiet og Nordic Choice Hotels benyttet teknologien.
Kommunikasjonsbyrået Storm Communications kjøpte 50 prosent av selskapet tidligere i år.
- Jeg gleder meg enormt til å begynne i jobben. Storm 121 har en unik teknologi som løser et viktig problem for mange ulike kunder, og i første omgang blir jobben min å ta ut vekstpotensialet som ligger i selskapet. I tillegg skal vi bygge et miljø som spotter nye løsninger der teknologi kan være svaret på en kommunikasjonsutfordring, sier Nerstad.
Kjell Martin Nerstad har lang erfaring fra mediebransjen, og deltok i Schibsteds traineeprogram før han gikk til VG i 2009. Han var kommersiell sjef for VG Mobil fra oppstarten i 2011 før han i 2014 ble kommersiell direktør i E24 Dine Penger.
- Kjell Martin har lang erfaring med å skape og lede salgskulturer i sterk vekst, er strategisk smart og en herlig kollega. Han er den vi hele tiden har ønsket oss til Storm 121, og vi er svært glade for at takket ja til muligheten, sier partner Per Valebrokk i Storm Communications, som jobbet tett med Nerstad i flere år i E24.
Kjell Martin Nerstad er for tiden i pappapermisjon og begynner i stillingen 2. desember.
