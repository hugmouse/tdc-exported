
# മാല്‍വെയര്‍ ആക്രമണം; സൈബര്‍ ആക്രമികള്‍ക്കെതിരെ കര്‍ശന നടപടികള്‍ സ്വീകരിച്ചിട്ടുണ്ടെന്ന് വാട്സാപ്പ്

Published at: **2019-11-01T20:52:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/india/news/Israeli-malware-attack-whatsapp-response)

മുംബൈ: ഇന്ത്യന്‍ പൗരന്മാരുടെ സ്വകാര്യതയ്ക്ക് സംരക്ഷണം നല്‍കേണ്ടതിന്റെ ആവശ്യകത സംബന്ധിച്ച സര്‍ക്കാരിന്റെ പ്രസ്താവനയോട് യോജിക്കുന്നുവെന്ന് വാട്‌സാപ്പ്. അതുകൊണ്ടു തന്നെയാണ് സൈബര്‍ ആക്രമികള്‍ക്കെതിരെ ഞങ്ങള്‍ കര്‍ശനമായ നടപടികള്‍ സ്വീകരിച്ചത്. കൂടാതെ ഞങ്ങള്‍ നല്‍കുന്ന ഉല്‍പ്പന്നത്തിലൂടെയുള്ള എല്ലാ ഉപയോക്താക്കളുടെയും സന്ദേശങ്ങള്‍ സംരക്ഷണത്തിനായി വാട്ട്സ്‌ആപ്പ് പ്രതിജ്ഞാബദ്ധമാണ് എന്നും വാട്‌സാപ്പ് പ്രതികരിച്ചു.
സ്വകാര്യതയ്ക്കുള്ള അവകാശം ഉള്‍പ്പെടെ ഇന്ത്യന്‍ പൗരന്മാരുടെ മൗലികാവകാശങ്ങള്‍ സംരക്ഷിക്കാന്‍ തങ്ങള്‍ പ്രതിജ്ഞാബദ്ധമാണ് സര്‍ക്കാര്‍ പുറത്തിറക്കിയ പ്രസ്താവനയില്‍ പറഞ്ഞു. നിയമത്തിലെ വ്യവസ്ഥകള്‍ക്കനുസൃതമായി സര്‍ക്കാര്‍ കര്‍ശനമായി പ്രവര്‍ത്തിക്കുന്നുവെന്നും പ്രോട്ടോക്കോളുകള്‍ തയ്യാറാക്കുന്നുണ്ടെന്നും സര്‍ക്കാര്‍ വ്യക്തമാക്കി.
നിരപരാധികളായ ഒരു പൗരനും ഉപദ്രവിക്കപ്പെടില്ലെന്നും അവരുടെ സ്വകാര്യത ലംഘിക്കുന്നില്ലെന്നും ഉറപ്പാക്കാന്‍ മതിയായ സുരക്ഷാ മാര്‍ഗങ്ങളുണ്ട് എന്നും ആഭ്യന്തര മന്ത്രാലയം പ്രസ്താവനയില്‍ പറഞ്ഞു.
ഇസ്രായേലി സൈബര്‍ സുരക്ഷാ സ്ഥാപനമായ എന്‍എസ്‌ഓ ഗ്രൂപ്പ് പെഗാസസ് എന്ന മാല്‍വെയര്‍ വാട്‌സാപ്പ് വഴി ഫോണിലെത്തിച്ച്‌  വിവരങ്ങള്‍ ചോര്‍ത്തിയെന്നാണ് കണ്ടെത്തല്‍. നാലു വൻകരകളിലായി 20 രാജ്യങ്ങളിലെ ആയിരത്തി നാനൂറോളം ഉപഭോക്താക്കളുടെ ഫോണുകളിൽ എൻഎസ്ഒ ഗ്രൂപ്പ് നുഴഞ്ഞുകയറിയെന്ന് വാട്‌സ്ആപ്പിന്റെ ഉടമസ്ഥരായ ഫേസ്ബുക്ക് ചൊവ്വാഴ്ച വെളിപ്പെടുത്തിയിരുന്നു. ജേണലിസ്റ്റുകളും ആക്ടിവിസ്റ്റുകളും രാഷ്ട്രീയപ്രവർത്തകരും സർക്കാർ ഉദ്യോഗസ്ഥരെയും ലക്ഷ്യമിട്ടായിരുന്നു ഇതെന്നാണ് റിപ്പോർട്ടുകൾ.
