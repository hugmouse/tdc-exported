
# רדיפה פוליטית או הונאת מס: אוסטרליה נגד הטייקון הסיני

Published at: **2019-11-02T00:00:00+00:00**

Author: **אופיר דור, בייג&#39;ינג**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772799,00.html)

בחודש שעבר אישרה שופטת בית המשפט הפדרלי של אוסטרליה את בקשת רשות המסים המקומית להקפיא את כל נכסיו במדינה של טייקון הנדל“ן הסיני חואנג שיאנגמו (Huang Xiangmo). הנכס העיקרי של חואנג הוא אחוזת ענק המשקיפה לנמל סידני שנרכשה תמורת 12.8 מיליון דולר ב-2013, שנתיים אחרי שהטייקון עבר לחיות באוסטרליה. במקביל דורש בית המשפט מחואנג למסור רשימה מלאה של כל נכסיו ברחבי העולם.
כניסתו של חואנג לאוסטרליה נאסרה בדצמבר האחרון, לאחר שאשרת המגורים שלו במדינה בוטלה ובקשתו לאזרחות מקומית נדחתה בהמלצת סוכנות הביון האוסטרלית. אולם בכך לא הסתיימו הצרות של חואנג, שכרגע נתבע על ידי רשויות המס האוסטרליות בגין חוב ענק של 141 מיליון דולר אוסטרלי (כ-100 מיליון דולר). הרשויות טוענות שחואנג דיווח באופן כוזב על הכנסותיו בשנים 2013-2015.
המפלגות התעלמו מאזהרת שירות הביון חואנג עשה את הונו בתחום הנדל“ן בסין, לפני שעבר להתגורר באופן קבוע באוסטרליה ב-2011. הוא הקים באוסטרליה חברה יזמית בשם Yuhu שבנתה פרויקטי מסחר, משרדים ומגורים גדולים ברחבי המדינה. במקביל הפך חואנג במהרה לתורם פוליטי מוביל עבור שתי המפלגות הגדולות באוסטרליה - מפלגת הלייבור והמפלגה הליברלית. בסיכום כללי תרם חואנג 2.7 מיליון דולר למפלגות פוליטיות אוסטרליות. התרומות הגדולות סייעו לחואנג ליצור קשרים אישיים עם המנהיגים הבכירים ביותר במדינה. בשורת תמונות ארוכה הוא מצולם מחויך לצד ראש ממשלת אוסטרליה לשעבר מלקולם טרנבול, ראש מפלגת הלייבור ומנהיג האופוזיציה ביל שורטן ושרת החוץ דאז ג‘ולי בישופ. כבר ב-2015 הזהיר בסודיות ראש ארגון הביון והביטחון (ASIO), השב"כ האוסטרלי, דנקן לויס את המפלגות מקבלת תרומות מחואנג, שנחשד כמקורב למפלגה הקומוניסטית הסינית. לויס טען בפני המפלגות שתרומות הענק של חואנג עלולות להוביל לבקשות שונות מצדו בעתיד. החשד התעורר בשל תפקידו של חואנג כיו“ר "המועצה לקידום בדרכי שלום של איחוד סין", שלטענת סוכנות הביון האוסטרלית היתה כלי לקידום ההשפעה של בייג‘ינג בחו"ל. אלא שהאזהרה מהביון לא ממש השפיעה על המפלגות, שהמשיכו לקבל מאות אלפי דולרים נוספים מחואנג בשנים הבאות.
דברים החלו להשתנות רק ב-2017, כאשר התפוצץ הקשר בין חואנג לסנטור ממפלגת הלייבור סם דסטיארי. חואנג שילם את חשבונותיו המשפטיים הפרטיים של הסנטור דסטיארי ולפי הפרסומים דסטיארי ערך בתמורה בירורים על מצב בקשת האזרחות של חואנג ועידכן אותו כי הטלפונים שלו נמצאים תחת מעקב. דסטיארי אף הופיע לצד חואנג במסיבת עיתונאים בשפה הסינית, שבה הביע תמיכה בעמדת סין בעניין המחלוקת הטריטוריאלית בים סין הדרומי בניגוד לעמדת מפלגתו. בעקבות התפוצצות הפרשה אולץ דסטיארי להתפטר מתפקידו. הפרשה הובילה לשינוי מהותי בקרב המנהיגות האוסטרלית, שהפכה לחשדנית יותר כלפי מה שהוגדר התערבות סמויה של ממשלות זרות, בעיקר ממשלת סין, במערכת הפוליטית המקומית. בסוף 2017 אישרה הממשלה האוסטרלית שורה של חוקים נגד התערבות זרה, כולל איסור מוחלט על קבלת תרומות זרות על ידי מפלגות פוליטיות, צעד שהגביר את המתיחות בציר בייג‘ינג-קנברה כשסין האשימה את אוסטרליה בפרנויה . בדצמבר האחרון ניצלו הרשויות האוסטרליות הזדמנות שבה חואנג יצא מהמדינה ומיהרו לבטל את אשרת השהייה שלו, וגירשו אותו בפועל מהמדינה. הטענה הרשמית היתה כי עלו ספקות ביחס לכנות תשובותיו בתהליך האזרחות. חואנג התיישב במקום בהונג קונג. מספר חודשים מאוחר יותר הגיעו גם רשויות המס האוסטרליות עם דרישות. רשויות המס טוענות כי בחודשים האחרונים, לאחר שנודע לו על החקירה נגדו, הוציא חואנג כ-50 מיליון דולר מאוסטרליה. כמו כן רשות המסים טוענת כי חואנג יצר במכוון מבנים עסקיים מורכבים כדי להקשות על גביית החוב ממנו. בבית המשפט הכריז נציג רשות המסים כי מטרתה היא להביא את חואנג להכריז על פשיטת רגל, מצב שיעזור להשתלט על נכסיו ולגבות את חוב הענק. במקביל לרשות המסים, בחודש שעבר החלה הוועדה העצמאית נגד שחיתות באוסטרליה בחקירה ביחס למקרה שבו חואנג העניק לכאורה למפלגת הלייבור של מדינת ניו סאות' ויילס תרומה של 100 אלף דולר מקומי. התרומה ניתנה לפי החשד במזומן בשקית ניילון והיתה לא חוקית כיוון שניו סאות' ויילס אוסרת על יזמי נדל"ן להעניק תרומות פוליטיות. במהלך החקירה עלה כי חואנג גם העניק 35 אלף דולר לראש מפלגת הלייבור במדינה, כדי לכסות את הוצאותיו המשפטיות במאבקו נגד האשמות בהטרדה מינית. ביקש מהמפלגות להחזיר לו את התרומות חואנג כפר לאורך השנים בכל ההאשמות נגדו, שאותן כינה ”חסרות בסיס“. חואנג הסביר שעבר לאוסטרליה בגלל "הנוף היפה והמנהגים הפשוטים" וטען כי גם אחרי שנים של חקירות, שירותי הביון האוסטרליים לא מצאו בדל של ראיה כי הוא ריגל או שימש סוכן השפעה של המפלגה הקומוניסטית הסינית. לטענתו הוא תרם כספים למפלגות כדי לקדם את המעורבות של אזרחים סינים באוסטרליה בפוליטיקה המקומית. לאחר שאשרת השהייה שלו בסין בוטלה, חואנג לא נשאר חייב ודרש מהמפלגות הפוליטיות להחזיר לו את התרומות אם אלו אינן ראויות, כדי שיוכל לתרום את הכסף במקום לארגוני צדקה. מיותר לציין שהתרומות לא הושבו מעולם. לטענתו הוא אף פעם לא תרם כספים מרצונו, אלא לבקשת המפלגות עצמן. בראיון לעיתון הסיני הלאומני ”גלובל טיימס“ טען חואנג שאוסטרליה מתנהגת כמו ”תינוק מגודל“. ”הגדילה של תינוקות מגודלים לוקחת זמן ולאוסטרליה יש עוד דרך ארוכה“, אמר חואנג. ”זו לא צריכה להיות הדרך שבה מערכת שטוענת כי היא דמוקרטית ופועלת לפי שלטון החוק מנצלת את כוחה. אם תנהג כך בסינים כיום, תעשה זאת מחר לערבים ויהודים וזה דבר מסוכן“. בהצהרה שמסר לגרדיאן השבוע כינה חואנג את התביעה של רשויות המס נגדו "כלי בזוי לרדיפה פוליטית" וטען כי הוא נרדף על ידי "כוחות אופל לא ידועים".
