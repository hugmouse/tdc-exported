
# झारखंड हाईकोर्ट के जज ने एक दिन में 403 जमानत याचिकाओं पर सुनवाई कर बनाया रिकॉर्ड

Published at: **2019-11-04T00:11:11+00:00**

Author: **प्रमुख संवाददाता, रांची।**

Original: [https://www.livehindustan.com](https://www.livehindustan.com/jharkhand/story-jharkhand-high-court-judge-hearing-403-bail-petitions-in-one-day-and-create-record-2830744.html)

झारखंड हाईकोर्ट के जस्टिस आर मुखोपाध्याय ने एक दिन में 403 जमानत याचिकाओं की सुनवाई कर रिकॉर्ड बनाया है। जस्टिस मुखोपाध्याय ने सभी मामलों की सुनवाई करने के बाद उसी दिन सभी मामलों के आदेशों पर हस्ताक्षर भी कर दिए। हस्ताक्षर होने के बाद आदेशों को संबंधित जिला न्यायालयों और जेल में भेज दिया गया। इससे जिन्हें जमानत मिली वह एक दिन बाद ही जेल से बाहर आ गए।
न्यायालयों में किसी त्योहार के अवकाश के दिन वकील चीफ जस्टिस से जमानत की मामलों की सुनवाई के लिए विशेष बेंच बनाने का आग्रह करते हैं। इस बार भी दिपावली के अवकाश के एक दिन पूर्व इस तरह के मामलों के लिए जस्टिस आर मुखोपाध्याय की बेंच में मामले सूचीबद्ध किए गए। 25 अक्तूबर को जस्टिस मुखोपाध्याय ने सुबह 10.15 बजे से मामलों की सुनवाई शुरू की और बहस सुनने के बाद जमानत देने या खारिज करने का आदेश देते रहे। उनका अदालत कक्ष वकीलों से भरा था। कोर्ट मास्टर लगातार केस की संख्या पुकार रहा था और दोनों पक्षों के वकील अपनी-अपनी दलील दे रहे थे। दूसरी पाली में भी उन्होंने कुछ मामलों की सुनवाई की। इसके बाद सुनाए गए फैसले पर हस्ताक्षर करने लगे। शाम छह बजे तक सभी मामलों में हस्ताक्षर कर  दिए गए। इसके बाद सभी वकील आदेश को लेकर संबंधित जेलों और जिला न्यायालयों में आदेश की कॉपी फैक्स करने लगे।
पिछले साल 350 मामलों की सुनवाई की थीजस्टिस मुखोपाध्याय ने पिछले साल भी एक दिन में 350 जमानत याचिकाओं की सुनवाई की थी। सभी मामलों में आदेश भी उसी दिन सुनाया था। इस बार उन्होंने 403 मामलों की सुनवाई कर आदेश पर हस्ताक्षर किए।
एक दिन में 54 जनहित याचिकाओं का भी है रिकॉर्डझारखंड हाईकोर्ट में एक दिन में सबसे अधिक 54 जनहित याचिकाओं की सुनवाई करने का रिकॉर्ड पूर्व चीफ जस्टिस अनिरुद्ध बोस और जस्टिस डीएन पटेल के नाम है। दोनों ने 18 सितंबर 2018 को 54 जनहित याचिकाओं पर सुनवाई की थी। इसमें 32 का निष्पादन कर दिया था। इनमें छह-सात साल पुराने मामले भी थे, जिनका कोई औचित्य नहीं रह गया था। इस दिन कुल 92 जनहित याचिकाएं सुनवाई के लिए सूचीबद्ध थीं।
