
# Bologna, accoltella l’ex sul Frecciarossa: lei è grave. Ferito anche un passeggero che l’ha difesa

Published at: **2019-11-06T22:00:00+00:00**

Author: **Alessandro Fulloni**

Original: [Corriere della Sera](https://www.corriere.it/cronache/19_novembre_07/bologna-accoltella-l-ex-frecciarossa-lei-grave-ferito-anche-passeggero-che-l-ha-difesa-b564627a-01a3-11ea-bfaf-9602a8f3f6c1.shtml)

Viva per miracolo grazie all’intervento di alcuni passeggeri che l’hanno difesa dalla furia di un uomo che l’ha accoltellata più volte, almeno una ventina, ferendola gravemente alle gambe e al torace. È successo ieri alle 10 e 30 sulla carrozza 4 del Frecciarossa 9389 partito da Torino e diretto a Roma. Vagone piuttosto affollato e scena terribile, violentissima. A un tratto un addetto alle pulizie del treno si è scagliato contro una donna — che conosceva per averla frequentata per un breve periodo —, un’assistente del servizio ristorazione che in quel momento stava raccogliendo le ordinazioni da portare al vicino bar, qualche metro indietro sullo stesso scompartimento. Dopo averla insultata — gridandole pure «devi morire» — l’ha presa a pugni. Lei ha provato a difendersi alzando le mani, è arretrata di qualche passo, barcollando e chiedendo aiuto. Dalla tasca della tuta da lavoro l’aggressore ha estratto una piccola lama a serramanico. Le si è avventato addosso facendola cadere tra la fila di poltroncine. Ha vibrato diverse coltellate, tutte con violenza.
A questo punto alcuni passeggeri — sulle prime increduli e sbigottiti — hanno reagito, intervenendo a difesa della donna. Uno di loro, salito poco prima alla stazione dell’Alta velocità di Reggio Emilia, dalla carrozza accanto è giunto di corsa riuscendo ad afferrare l’operaio da dietro per allontanarlo dalla vittima. L’aggressore si è allora girato di scatto, ferendo anche lui di striscio alla tempia. Ma intanto si erano avvicinati altri tre o quattro viaggiatori e le urla avevano richiamato pure il capotreno. Tutti si sono gettati addosso all’uomo in tuta che da terra continuava a scalciare cercando soprattutto di colpire ancora la donna. Quando sono riusciti a disarmarlo lo hanno immobilizzato, tenendolo per braccia e gambe, sino all’arrivo del Frecciarossa — in quel momento in viaggio lungo il tratto modenese dell’Alta Velocità — a Bologna Centrale dove gli agenti della Polfer, avvertiti da una chiamata del personale Trenitalia, sono saliti per prendere l’uomo. La donna — 41 anni, una figlia di 12, residente nell’hinterland milanese e dipendente di una società francese che si occupa di ristorazione sulla Tav — è stata portata all’ospedale Maggiore dove si trova in Rianimazione anche se, dicono i medici, «non è in pericolo di vita». I genitori sono andati a visitarla nel pomeriggio e hanno detto di non conoscere l’uomo che l’ha accoltellata. L’aggressore si chiama Domenico Foti, ha 47 anni, è nato a Reggio Calabria e da tempo vive ad Abbiategrasso, alle porte di Milano. Non ha precedenti, salvo una segnalazione di poco conto risalente a una ventina di anni fa.
Sino a ieri pomeriggio lavorava per la «Dussman», impresa che svolge le pulizie sui Frecciarossa. Ma dopo aver appreso del suo arresto per tentato omicidio, la ditta lo ha licenziato in tronco. Gli investigatori Polfer del comparto Emilia-Romagna diretto da Annarita Santantonio hanno preso a verbale almeno una quindicina di testimonianze. Passeggeri e dipendenti Trenitalia a bordo del convoglio 9389. E anche colleghi di Foti e della donna. Tra i due c’era stata una breve conoscenza terminata per decisione di lei. L’ipotesi della Polfer è che l’aggressione sia «riconducibile a un rapporto personale» anche se, almeno sinora, non sono emersi episodi riguardanti minacce e molestie indirizzati dal pulitore alla collega. Quel che è certo è che l’incontro sulla «carrozza 4» del Frecciarossa è stato del tutto casuale: i turni di Foti e della quarantunenne erano stati predisposti dalle rispettive aziende senza che ci fossero state richieste particolari da parte dell’addetto alle pulizie il cui fermo è in attesa dell’udienza di convalida che potrebbe essere fissata già oggi
