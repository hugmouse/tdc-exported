
# سرلشکر صفوی: باور نکنید که ابوبکر البغدادی کشته شده است/رصد و کنترول ناوهای آمریکایی توسط قایق های تندرو در خلیج فارس

Published at: **2019-11-04T15:21:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619868/%D8%B3%D8%B1%D9%84%D8%B4%DA%A9%D8%B1-%D8%B5%D9%81%D9%88%DB%8C-%D8%A8%D8%A7%D9%88%D8%B1-%D9%86%DA%A9%D9%86%DB%8C%D8%AF-%DA%A9%D9%87-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%DA%A9%D8%B4%D8%AA%D9%87-%D8%B4%D8%AF%D9%87-%D8%A7%D8%B3%D8%AA%D8%B1%D8%B5%D8%AF-%D9%88-%DA%A9%D9%86%D8%AA%D8%B1%D9%88%D9%84-%D9%86%D8%A7%D9%88%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AA%D9%88%D8%B3%D8%B7-%D9%82%D8%A7%DB%8C%D9%82-%D9%87%D8%A7%DB%8C-%D8%AA%D9%86%D8%AF%D8%B1%D9%88-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3)


        دستیار و مشاور عالی فرمانده کل قوا گفت: تمدن نوین اسلامی به پیشوایی، مقام معظم رهبری در ۵۰ سال آینده قدرت جهان اسلام را تشکیل خواهد داد و این قدرت قطعا آمریکا را نابود خواهد کرد.
      

        آفتاب‌‌نیوز :
      
سردار سرلشکر سید یحیی رحیم صفوی صبح امروز در سخنرانی مراسم ۱۳ آبان مشهد که در حرم مطهر رضوی برگزار شد با بیان اینکه امریکایی‌ها نتوانستند بشار اسد، دولت سوریه وعراق را سرنگون کنند، اظهار کرد: ائتلاف ایران، سوریه، عراق و حزب الله لبنان با پیشنهاد ایران تشکیل شد.
وی با اشاره به اینکه در سال ۲۰۱۶داعش شکست خورد، افزود: در این جریان دیدیم که امریکایی‌ها شکست خوردند و حکومت عراق و سوریه باقی ماند.
دستیار و مشاور عالی فرمانده کل قوا ادامه داد: باور نکنید که ابوبکر البغدادی کشته شده است چرا که نه سازمان ملل نه مقامات آمریکایی این مسئله را پذیرفته‌اند و آن را دروغ بزرگ ترامپ می‌دانند.
وی با بیان اینکه هیچ شواهدی در خصوص کشته شدن ابوبکر البغدادی در دست نیست، اظهار کرد: یکی از دلایل به راه اندازی گروه‌های تروریستی توسط آمریکا و رژیم صهیونیستی تامین امنیت و ادامه بقای برای این رژیم ظالم است، که در این صورت هم مسلمانان با پول خود کشته می‌شوند و هم زیر ساخت‌‎های کشورهای اسلامی از بین خواهد رفت.
رحیم صفوی با اشاره به اینکه سازمان‌های اطلاعاتی امریکا، انگلیس و رژیم صهیونستی با پول کشورهای عربی راه‌اندازی شده است، گفت: فتنه لبنان و عراق بعد از داعش فتنه جدیدی است که پایه اصلی آن آمریکا و رژیم صهیونیستی و پایه دوم آن پول‌های کشورعربستان است.
دستیار و مشاور عالی فرمانده کل قوا ادامه داد: این فتنه با مقاومت مردم، دولت و نیروهای عراق و لبنان با شکست مواجه خواهد شد، چرا که مردم هوشیار هستند و دست آمریکا و رژیم صهیونیستی رو شده است.
دستیار و مشاور عالی فرمانده کل قوا با تأکید بر اینکه بر اساس سنت الهی و عقلانیت سیاسی امپراطوری ظالمانه امریکا محکوم به سقوط و زوال است، گفت: از نشانه‌های این افول این است که آمریکا دیگر قدرت تک قطبی نیست و جهان به سمت چند قطبی بودن در حال حرکت است. امریکا بعد از گذشت ۱۸ سال با توجه به نرسیدن به اهداف خود در کشورهای افغانستان، عراق و منطقه غرب آسیا مجبور به فرار و عقب نشینی است چرا که ملت شجاع افغانستان و عراق آمریکایی‌ها را بیرون خواهند کرد.
دستیار و مشاور عالی فرمانده کل قوا با بیان اینکه اوفول آمریکا به خاطر وجود رئیس جمهور دروغ گو، کم خرد، نامتعادل و بد قول است که با توجه به سیاست‌های متناقض از بسیاری از پیمان‌های بین‌المللی خارج شده است، ابراز کرد: آمریکایی‌ها نه تنها رقبای سنتی خود از جمله روسیه و چین را به چالش کشانیده‌اند، بلکه متحدان خود را نیز در اروپا مثل فرانسه و آلمان را نیز تحقیر می‌کنند.

        رصد و کنترول ناوهای امریکایی توسط قایق های تندرو در خلیج فارس
      
همچنین سردار پاسدار علیرضا تنگسیری، فرمانده نیروی دریایی سپاه ظهر دوشنبه در مراسم گرامی داشت روز ۱۳ آبان بیان داشت: امروز دشمن حضور شما مردم را در سراسر کشور بخصوص این نقطه مهم با مردمان ولایتمدار را رصد می کند.
فرمانده نیروی دریایی سپاه افزود: آمریکایی ها همواره در جهت ظلم به ملت ایران برآمدند و پس از انقلاب هم تحریم های ظالمانه تا به امروز ادامه دادند همین کسب دانش هسته ای که برای ساخت دارو و کسب دانش هسته ای است ببینید چه صدای را به راه انداخته اند ولی به لطف حضور و حمایت مردم و جوانان این مرز و بوم امروز در مقابل امریکای جهان خار قد علم کرده ایم و ضمن کسب دانش روز افزون و ساخت و تولید ادوات مورد نیاز علمی و نظامی به جایی رسیدایم که امروز کشتی ها و ناواهی امریکایی در رصد فرزندان کشور قرار گرفتند و در صورت ورود به آبهای جمهوری اسلامی با اولین اخطار قایق های تندروی ما به زبان فارس اطاعت امر میکنند و صحنه را ترک میکنند ناوهای که بعضا ۱۰۰۰ برابر قایق های ما وسعت دارند.
سردار تنگسیری افزود: در قبل انقلاب کسی جرات نداشت که به امریکایی ها بگوید از این خیابان نگذرید امروز ما با اقتدار ایستادیم و اجازه نفس کشیدن به دشمن را نمی دهیم و این اقتدار با خون شهیدان و حمایت رهبری و حضور شما مردم در صحنه حاصل شده است. ما در اوایل جنگ ادوات و جنگ افزارهای امریکایی را که باز می کردیم نمی دانستیم که این موشک ها سطحی است یا هوایی چون مستشاران نظامی امریکا اجازه دانستن و فهمیدن را از نیروهای ما گرفته بودند.
وی گفت: دانش آموزان و جوانان و دانشجویان تاریخ را مرور بکنند استبداد امریکایی را مطالعه بکنند و بدانند که امریکا چه دشمنی با ملت های بیدار بخصوص ملت ایران داشته و امروز به این اقتدار کشور در همین آبهای نیلگون خلیج فارس ببالند و بر این اقتدار و قدرت فرزندان خود افتخار کنند.
وی ادامه داد: اگر می خواهیم این اقتدار و قدرت بماند باید ایستادگی داشته باشیم و تا پای جان بایستیم و ما در دریا ایستادایم ، وی گفت اگر میخواهیم موفق باشیم باید کسب دانش کنیم امروز در حوزه دانش تولید ملزومات و ادوات جنگی و نظامی ما قایق های موشک انداز را با سرعت ۶۲ الی۹۰ نات سرعت می سازیم و با ۳۲ دانشگاه معتبر در ارتباط هستیم و بروز بودن و کسب علم و فن آوری و کسب دانش پیشرفته را با ارتباط فی مابین دانشگاه ها و سپاه در تمام یگانها چه هوایی و دریایی و زمینی و لجستیک دنبال می کنیم.
سردار تنگسیری افزود طی ۱/۵ سال گذشته همواره با امریکایی در دریا درگیر بودایم و در این میان ۹ شهید بزرگوار را هم تقدیم کرده ایم ولی اجازه تجاوز و ورود به آبهای کشورمان را به هیچ وجه به آنها نداده ایم امروز هیچ کشتی و ناو امریکایی در نزدیکی آبهای ما حضور ندارد مگر در سواحل کشورهای حاشیه خلیج فارس.
وی گفت: امریکا به تعبیر ما مانند لنگر کشتی است که می خواهد کسانی که در مقابلش می ایستند را به لنگر ببند و غرق بکند ولی این خیال باطلی است برای امریکای ها که به گور خواهند برد.
