
# GMV guiarà els cotxes autònoms de BMW

Published at: **2019-11-02T23:00:00+00:00**

Author: **XAVIER GRAU**

Original: [Ara.cat](https://emprenem.ara.cat/GMV-guiara-cotxes-autonoms-BMW_0_2337366260.html)

Hi ha grans empreses que són molt poc conegudes. Aquest és el cas de GMV, una companyia tecnològica amb presència a Catalunya i a més de 10 països que acaba de signar un contracte amb BMW. GMV desenvoluparà sistemes de navegació per satèl·lit per a cotxes autònoms per a la marca alemanya d’automoció. La companyia batalla en alguns temes tecnològics amb grans líders mundials. Però té alguns avantatges, com el seu coneixement en aeronàutica, satèl·lits, geoposicionament i d’altres, fruit dels seus contractes i col·laboracions amb clients de la categoria de l’Agència Europea de l’Espai (ESA), la NASA o l’OTAN, entre molts altres.
La companyia té el seu principal centre a Tres Cantos, a Madrid, però a Catalunya disposa d’instal·lacions a l’Ametlla del Vallès i a l’Hospitalet de Llobregat. BMW ha adjudicat a la companyia el desenvolupament de la solució per al posicionament per satèl·lit (GNSS) per a la nova generació de cotxes autònoms. La tecnologia GNSS dona una ubicació d’alta precisió i seguretat, i GMV en té coneixement gràcies a la seva participació en programes espacials, com EGNOS i Galileo. Fa una dècada que l’empresa inverteix en aquesta tecnologia, essencial per a la conducció autònoma, i té registrades fins a 9 patents en aquest camp.
Hi ha un aspecte que és crític per al cotxe autònom, explica José María Legido, director de mercats internacionals de GMV Secure eSolutions. “No pot fallar en cap moment, no es pot fer un reset, el sistema ha de ser fiable en tot moment i estar connectat i funcionant contínuament”, explica el directiu de la companyia. “La tecnologia crítica la tenen poques empreses”, diu Legido, que assegura que BMW ha signat el contracte amb la seva no pel preu, sinó per la qualitat tècnica que ofereix. “No érem l’opció més barata”, manté.
Segons aquest directiu, GMV ha pogut posar en valor en aquest contracte els seus coneixements en navegació per satèl·lit, en ciberseguretat i en el sector del transport.
Legido esgrimeix la importància de la ciberseguretat en els automòbils del futur. “Són un ordinador amb rodes”, explica. Els cotxes del futur podran ser autònoms i també estaran connectats, especialment a partir del desenvolupament del 5G. És la denominada internet de les coses (IoT). El perill resideix en la possibilitat de hackejar els cotxes. “Per tant -explica- la ciberseguretat és crítica des del minut zero”. En el cas del cotxe autònom i el desenvolupament que GMV farà per a BMW, “el disseny ha de ser segur des del principi”, explica, malgrat que reconeix que “no hi ha res totalment segur”.
A més, diu Legido, el cotxe no és com un mòbil, que està connectat i va actualitzant la seguretat amb pegats. “Potser en un futur, quan el cotxe estigui realment sempre connectat, podrà anar actualitzant automàticament el seu software, però ara cal anar al taller per fer-ho”, explica José María Legido.
GMV té una àmplia experiència en el món de l’automoció, amb clients, a banda de la incorporació ara de BMW, d’empreses referents del sector com Daimler, l’aliança Renault-Nissan-Mitsubishi, Ficosa, grup Antolín, ALD Automotive, i tecnològiques com Telefónica, Vodafone o Alphabet.
L’empresa té la seva història. Per iniciativa del professor Juan José García Martínez, va néixer com un spin-off de l’Escola Politècnica de Madrid. La companyia manté la seva estructura d’empresa familiar, però s’ha convertit en una multinacional que fa la majoria del negoci a l’estranger, més de la meitat. Té filials a Alemanya, Colòmbia, els Estats Units, França, Malàisia, els Països Baixos, Polònia, Portugal, el Regne Unit i Romania, i a més té establiments permanents o oficines per a projectes concrets al Marroc, Xipre i Mèxic, entre d’altres llocs.
La magnitud de l’empresa és prou grans. El 2018 GMV va facturar quasi 200 milions d’euros, i va obtenir un resultat operatiu (ebitda) de 12,25 milions d’euros i un resultat net de 5,10 milions d’euros. La companyia té més de 1.850 empleats, amb un perfil molt alt: enginyers informàtics, de telecomunicacions, aeronàutics, físics i matemàtics formen el gruix de la plantilla, explica José María Legido.
Una aspecte molt important per a la companyia, pel seu caràcter enfocat a l’alta tecnologia, és la recerca, desenvolupament i innovació (R+D+i), i dedica a aquest capítol un 10% de la seva facturació. És a dir, amb els números de l’exercici del 2018, uns 19,5 milions d’euros anuals.
