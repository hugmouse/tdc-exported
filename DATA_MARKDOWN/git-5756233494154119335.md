
# خبر خوب برای طارمی بعد از بازگشت ناگهانی

Published at: **2019-11-01T11:07:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619188/%D8%AE%D8%A8%D8%B1-%D8%AE%D9%88%D8%A8-%D8%A8%D8%B1%D8%A7%DB%8C-%D8%B7%D8%A7%D8%B1%D9%85%DB%8C-%D8%A8%D8%B9%D8%AF-%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D9%86%D8%A7%DA%AF%D9%87%D8%A7%D9%86%DB%8C)


        مهدی طارمی از سوی هواداران تیم ریوآوه به عنوان برترین بازیکن این تیم در بازی برابر موریرنسه انتخاب شد.
      

        آفتاب‌‌نیوز :
      
تیم فوتبال ریوآوه پرتغال در چارچوب هفته نهم رقابت‌های لیگ برتر این کشور به مصاف میهمان خود موریرنسه رفت و به تساوی یک بر یک رسید. تک گل این تیم در دقیقه 57 توسط مهدی طارمی زده شد.
مهاجم ایرانی ریو آوه از ابتدای نیمه دوم وارد ترکیب شده بود و موفق شد 12 دقیقه بعد از حضورش در زمین گل تساوی را وارد دروازه تیم میهمان کند و اجازه ندهد تیمش شکست بخورد.
این اتفاق در حالی رخ داد که پنج روز قبل از این مسابقه طارمی در جدال برابر تیم پاکوس‌دفریرا از ناحیه زانو آسیب دید و مجبور شد زمین مسابقه را ترک کند. روزنامه شناخته شده آبولای پرتغال نیز از دوری سه الی چهار هفته‌ای مهاجم ایرانی خبر داد و همین مساله باعث شد تا رسانه‌های ایرانی به غیبت طارمی در بازی حساس مقابل عراق اشاره کنند. با این وجودقرار گرفتن طارمی در لیست 18 نفره ریوآوه در برابر موریرنسه و حضورش در زمین و گلزنی‌اش، به کلی تمام نگرانی‌ها را از بین برد و خیال ویلموتس را راحت کرد که مهاجم تاثیرگذار خود را در بازی برابر عراق به همراه خواهد داشت.
حالا هواداران تیم ریو آوه نیز در نظرسنجی باشگاه، مهدی طارمی را به عنوان بهترین بازیکن تیمشان مقابل موریرنسه انتخاب کردند. طارمی فعلا با چهار گل زده به تنهایی بهترین گلزن ریوآوه به حساب می‌آید.
