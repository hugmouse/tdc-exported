
# Συγκίνηση από τον τυφλό φίλαθλο του Παναθηναϊκού: «Έζησα το ματς στο 85%»

Published at: **2019-11-01T19:16:00+00:00**

Author: **Sigmalivesports**

Original: [SIGMALIVE](https://www.sigmalive.com/sports/all-other-sports/basketball/595329/sygkinisi-apo-ton-tyflo-filathlo-tou-panathinaikou-ezisa-to-mats-sto-85)

Ο Τάκης Αλεξανδράκης, ο τυφλός φίλαθλος που βίωσε τη μοναδική εμπειρία στον αγώνα του Παναθηναϊκού με την Αναντολού Εφές, δηλώνει: «Είμαι ενθουσιασμένος, έζησα το ματς σε ποσοστό 85%!» Το πρώτο βήμα έγινε. Και ένας μεγάλος στόχος για τους τυφλούς φίλους του αθλητισμού κατακτήθηκε! Ο τυφλός φίλαθλος Τάκης Αλεξανδράκης, βίωσε με μοναδικό τρόπο τον αγώνα μπάσκετ του Παναθηναϊκού κόντρα στην Αναντολού Εφές για την 6η αγωνιστική της Euroleague. Για πρώτη φορά έγινε εφικτό για έναν άνθρωπο με ολική τύφλωση να έχει τη μέγιστη πληροφόρηση, μέσω ενός πρωτοποριακού τρισδιάστατου γηπέδου, μιας κάτοψης δηλαδή του γηπέδου, σε συνδυασμό με ακουστική περιγραφή από εξοικειωμένο βοηθό. Ουσιαστικά κατόρθωσε να ζήσει μία απίστευτη εμπειρία σε συνδυασμό με την ατμόσφαιρα του γηπέδου, που μέχρι τώρα δεν μπορούσε να βιώσει!  Ο νομικός Τάκης Αλεξανδράκης, που έχασε την όρασή του σε ηλικία 15 χρόνων εξαιτίας ενός ιατρικού σφάλματος, μίλησε στο www.ethnos.gr για το εγχείρημα που στέφθηκε από απόλυτη επιτυχία και ανοίγει το δρόμο στους τυφλούς σε όλη την Ελλάδα να βγουν από το σπίτι τους και να απολαύσουν έναν αθλητικό αγώνα. «Ουσιαστικά ο στόχος είναι η προσβασιμότητα για όλους. Είναι δύσκολος στόχος, αλλά όχι ανεπίτευκτος. Είναι σημαντικό για έναν άνθρωπο και συγκεκριμένα για έναν τυφλό, να έχει την καλύτερη δυνατή πληροφορόση για το τι συμβαίνει σε έναν αθλητικό αγώνα. Ανατρέποντας την τακτική μένω σπίτι μου και παρακολουθώ το καθετί από την τηλεόραση ή το ραδιόφωνο ακούγοντας μόνο, πλέον ένας τυφλός θα μπορεί να προσέλθει στο γήπεδο, όπου ένας εξοικειωμένος βοηθός (δηλαδή εξατομικευμένη παρουσίαση) με υποστήριξη μέσω της απτικής οδού, με καθοδήγηση των δακτύλων πάνω στο τρισδιοάστατο μοντέλο του γηπέδου και ταυτόχρονα με την ακουστική περιγραφή του αγώνα, θα του επιτρέπει να ζει και να καταλαβαίνει το παιχνίδι». Ο Τάκης Αλεξανδράκης κίνησε τη σχετική διαδικασία, επικοινωνώντας αρχικά με τον φίλο του Μανώλη Μαραβελάκη, αναπληρωτή καθηγητή στο εργαστήριο σχέδιομελέτης και κατεργασιών του ελληνικού Μεσογειακού Πανεπιστημίου, ο οποίος δέχτηκε και σχεδίασε το 3d μοντέλο. Ο Παναθηναϊκός ΑμεΑ ανταποκρίθηκε στη πρόταση για εντός γηπέδου περιγραφή του αγώνα σε τυφλούς φιλάθλους και έγινε η τελική δοκιμή με την συμπαράσταση και πρωτοβουλία της ΚΑΕ Παναθηναϊκός. «Η εμπειρία μου είναι εκπληκτική» «Μέχρι τώρα μπορούσε κάποιος να ζει έναν αγώνα μόνο με την περιγραφή ενός βοηθού. Όμως η εμπειρία μου από τις δοκιμές και τον αγώνα είναι εκπληκτική. Γνωρίζοντας την τοπογραφία της εξέλιξης του παιχνιδιού, καθώς μέχρι τα 15 μου έβλεπα άριστα, άρα έχω αίσθηση τι θα πεί παρακολουθώ έναν αγώνα, βιώνω με μεγάλη πιστότητα τον αγώνα. Αν μπορούσα να εκτιμήσω τη διαδικασία, θεωρώ πως φτάνω ώς και το 85% της πληροφόρησης και με τη σκέψη και τη φαντασία μου δημιουργώ το πλάνο στο γήπεδο. Με ακούτε ενθουσιασμένο, γιατί απλά είμαι! Είναι εξαιρετικό αυτό που βιώνω. Άνοιξε ένα καινούργιο κομμάτι, που ούτε εγώ είχα προλάβει σε συνδυασμό με την ατμόσφαιρα. Ήμουν σε εξαιρετικά ευχάριστη διάθεση στη διάρκεια του αγώνα» συμπληρώνει ο Τάκης Αλεξανδράκης, που στηρίζει με κάθε τρόπο ανθρώπους με αναπηρίες και συντονίζει το ανοιχτό σε όλους Επιστημονικό Forum «Στο Επίκεντρο ο Άνθρωπος».  «Το πείραμα πέτυχε, προχωράμε» «Στόχος μου είναι να σχεδιάσουμε με το Πανεπιστήμιο και τον κ. Μαραβελάκη πολλά τέτοια αντίγραφα όλων των μορφών γηπέδων για να είναι δυνατή η παρακολούθηση από περισσότερους από έναν τυφλούς. Το πείραμα πέτυχε χτες και προχωράμε! Σύντομα θα είναι έτοιμο και το γήπεδο ποδοσφαίρου και θα κάνουμε την πρώτη εφαρμογή εντός του γηπέδου, πάλι με τον Παναθηναϊκό, αλλά στόχος είναι να απλωθούμε παντού, σε όλη την Ελλάδα, σε όλες τις ομάδες, σε όλα τα αθλήματα. Είναι πραγματικά μία πρωτοποριακή προσέγγιση, απόλυτα πρωτόγνωρη για τα ελληνικά δεδομένα. Πηγή: sdna.gr
