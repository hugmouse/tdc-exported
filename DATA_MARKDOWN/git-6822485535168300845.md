
# دلار از همتایان جهانی‌اش جلو زد

Published at: **2019-11-06T16:41:00+00:00**

Author: ****

Original: [جامعه خبری تحلیلی الف](https://www.alef.ir/news/3980815111.html)

دلار در معاملات امروز نیز به روند صعودی خود در برابر ارزهای مهم جهانی ادامه داد.
به گزارش ایسنا به نقل از رویترز، در معاملات روز چهارشنبه بازارهای ارز، فضای معاملات بار دیگر کاملا تحت تاثیر اخبار مربوط به جنگ تجاری آمریکا و چین قرار گرفت. در روزهای اخیر، مواضع پکن و واشنگتن بر سر مقدمات اولیه امضای فاز نخست توافق تجاری به یکدیگر نزدیک‌تر شده است و طبق ادعای نشریه فایننشیال تایمز، مقامات آمریکایی در حال بررسی معافیت موقت بخشی از محصولات وارداتی خود از چین هستند. از سوی دیگر چین نیز موافقت کرده است که امضای فاز نخست توافق تجاری در خاک آمریکا صورت بگیرد.
کیوسوکه سوزوکی، مدیر ارشد ارزی در بانک " سوسیه جنرال" گفت: مساله جنگ تجاری آمریکا و چین در صدر توجهات معامله گران قرار دارد و بازار در حال حاضر نسبت به نزدیک تر شدن مواضع طرفین واکنش مثبتی از خود نشان داده است.
چین و آمریکا درگیر یک جنگ تجاری طولانی مدت بوده‌اند که اکنون وارد شانزدهمین ماه خود شده است و از آن به عنوان یکی از اصلی‌ترین دلایل کاهش رشد اقتصادی جهان نام برده می‌شود تا جایی که بانک جهانی زیان این جنگ برای اقتصاد جهانی طی دو سال‌ آینده حدود ۷۰۰ میلیارد دلار برآورد کرده است. دو طرف طیف گسترده ای از محصولات وارداتی یکدیگر را مشمول تعرفه های اضافی کرده اند.
مینوری اوچیدا- مدیر بخش تحقیقات بازارهای جهانی در بانک میتسوبیشی - گفت: در حال حضار فضای پرریسکی بر بازارها حاکم است و سرمایه گذاران نیز با احتیاط دست به معامله می‌زنند. اکنون شاهد انتشار اخبار مثبتی از جنگ تجاری هستیم و این اخبار تقاضا برای دلار را افزایش داده است. این روند ممکن است ادامه پیدا کند.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با ۰.۳۷ درصد افزایش در مقایسه با روز گذشته و در سطح ۹۷.۹۳۶ واحد بسته شد. نرخ برابری هر فرانک سوئیس معادل ۱.۰۰۷۱ دلار اعلام شد.
در حوزه برگزیت نیز پس از مدت‌ها کش و قوس، مجلس این کشور سرانجام با خواسته دولت برای برگزاری انتخابات زودهنگام موافقت کرده است. انتخابات پارلمانی دوازدهم دسامبر که نخستین انتخابات مجلس انگلیس در ماه دسامبر طی یک قرن اخیر نیز محسوب می‌شود، احتمالا به سه سال جنجال بر سر مساله برگزیت خاتمه خواهد داد با این حال هنوز حزب حاکم محافظه کار با حزب برگزیت به ائتلاف دست نیافته است و رهبر حزب کارگر نیز وعده داده است که درصورت پیروزی در انتخابات، رفراندوم مجددی در خصوص برگزیت برگزار خواهد کرد. اتحادیه اروپا پیش تر با ارسال نامه‌ای به بوریس جانسون، نخست وزیر انگلیس اعلام کرد که تصمیم گرفته است مهلت خروج انگلیس از اتحادیه اروپا را تا پایان ماه ژانویه سال آینده میلادی تمدید کند.
در معاملات امروز، پوند با اندکی کاهش قیمت نسبت به روز قبل خود و به ازای ۱.۲۸۸۲ دلار مبادله شد. همچنین هر یورو به ۱.۱۰۷۴ دلار کاهش یافت تا مجددا یورو از کانال ۱.۱۱ دلاری رانده شود.
هم چنین در معاملات روز چهارشنبه، هر دلار آمریکا به ۱.۳۱۶۴ دلار کانادا افزایش یافت. در برابر همتای سنگاپوری، هر دلار به ازای ۱.۳۵۸۱ دلار سنگاپور مبادله شد.
در معاملات بازارهای ارزی جهانی، همچنین هر دلار با افزایش محسوس نسبت به روز گذشته به ۱۰۹.۰۵۱۳ ین رسید. در برابر همتای استرالیایی، هر دلار آمریکا به ازای ۱.۴۵۰۱ دلار مبادله شد. هم‌چنین نرخ برابری دلار معادل ۷.۰۰۱۸ یوان چین اعلام شد.
