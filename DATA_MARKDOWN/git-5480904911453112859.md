
# Průmysl i stavebnictví v září vzrostly, obchod byl v přebytku

Published at: **2019-11-06T09:07:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/prumysl-i-stavebnictvi-v-zari-vzrostly-obchod-byl-v-prebytku/1817646?utm_source=rss&utm_medium=feed)

Praha - V Česku v září meziročně stoupla průmyslová i stavební výroba a dařilo se také zahraničnímu obchodu. Jeho přebytek stoupl podle Českého statistického úřadu (ČSÚ) meziročně o 14,4 miliardy na 25,1 miliardy korun, což je nejvyšší hodnota letošního roku. Analytici ale upozornili na vliv pracovních dní, po očištění byla průmyslová produkce meziročně nižší o 0,6 procenta a stavební výroba vzrostla o 0,2 procenta.
Průmyslová výroba v Česku v září meziročně vzrostla o 4,9 procenta po srpnovém poklesu o 3,8 procenta. K růstu průmyslu přispěla zejména výroba automobilů, jejíž růst ale zpomaluje. Dařilo se také výrobcům elektrických zařízení, naopak pokles zaznamenala výroba strojů a také počítačů. Letošní září mělo o dva pracovní dny více než loňské, po očištění tak byla průmyslová produkce meziročně nižší o 0,6 procenta. Proti srpnu průmyslová výroba po vyloučení sezonních vlivů stoupla o 0,8 procenta.
"Průmyslu v Česku se zatím relativně daří. V září průmyslová produkce očištěná o vliv počtu pracovních dnů meziročně klesla jen o 0,6 procenta. Pokles mírní především růst výroby dopravních prostředků a odvětví na tuto výrobu úzce navázaných, jako například výroba elektrických zařízení," uvedl ředitel odboru statistiky průmyslu, stavebnictví a energetiky ČSÚ Radek Matějka.
Výroba aut v září meziročně stoupla o 2,7 procenta, růst tak pozvolna zpomaluje. V srpnu automobilkám stoupla výroba o 4,5 procenta, v červenci o 13,6 procenta. Automobilovým výrobcům navíc v září přibyly zakázky, jejich hodnota meziročně stoupla o 4,9 procenta. Výrobcům elektrických zařízení vzrostla produkce meziročně o sedm procent a zakázky vzrostly o 18,6 procenta.
V září se naopak nedařilo výrobcům strojů a zařízení, počítačů nebo kovových konstrukcí. Výroba strojů klesla meziročně o 9,8 procenta a pokles se tak prohloubil ze srpnových 3,1 a červencových 0,3 procenta. Výroba počítačů také klesla o 9,8 procenta, když ještě na začátku prázdnin rostla. Počítačovým výrobcům také v září ubylo zakázek, jejich hodnota se meziročně snížila o 6,3 procenta.
Nových zakázek průmyslovým podnikům v září přibylo. Celková hodnota meziročně stoupla o 2,7 procenta, přičemž výrazněji rostly zakázky ze zahraničí než z tuzemska. Tržby průmyslových podniků v září meziročně vzrostly o 6,3 procenta. Tržby z vývozu stouply o 8,2 procenta, domácí tržby o 3,7 procenta.
Průmyslové podniky v září zaměstnávaly o 1,6 procenta méně lidí než před rokem, průměrná mzda zaměstnanců stoupla o sedm procent.
Stavební výroba se v září vrátila k meziročnímu růstu, vzrostla o 2,9 procenta. O měsíc dříve zaznamenala meziroční pokles o 3,7 procenta. V září se meziročně o procento zvýšila produkce v pozemním stavitelství, naopak v inženýrském o 1,7 procenta klesla. Letošní září mělo oproti loňskému o dva pracovní dny více, po očištění o vliv počtu pracovních dnů pak stavební výroba vzrostla o 0,2 procenta. Meziměsíčně stavebnictví vzrostlo o 1,8 procenta.
"Stavební produkce si udržela vysokou úroveň z loňského září, kdy se dařilo zejména inženýrským stavbám. Aktuálně je na tom proto lépe pozemní stavitelství, což je vidět také výrazném růstu počtu dokončených bytů. Zásoba dosud neprovedených stavebních zakázek byla ke konci září meziročně vyšší o více než desetinu," uvedla vedoucí oddělení statistiky stavebnictví a bytové výstavby ČSÚ Petra Cuřínová.
Stavební úřady vydaly v září 7535 stavebních povolení, meziročně o 12 procent více. Orientační hodnota těchto staveb dosáhla 33,2 miliardy korun, oproti loňskému září vzrostla o 4,6 procenta.
Počet zahájených bytů v září meziročně vzrostl o 45,8 procenta na 3653 bytů. Počet dokončených bytů byl vyšší o 40,9 procenta, dostavělo se jich 3308 bytů.
Průměrný evidenční počet zaměstnanců ve stavebnictví se v září meziročně zvýšil o 1,6 procenta, jejich průměrná hrubá měsíční nominální mzda vzrostla o 5,4 procenta.
Za celé třetí čtvrtletí byla stavební produkce meziročně vyšší o 1,8 procenta, po očištění o vliv počtu pracovních dnů vzrostla o 0,4 procenta. Oproti druhému čtvrtletí klesla o 0,2 procenta. Stavební podniky s 50 a více zaměstnanci uzavřely ve třetím čtvrtletí 15.874 stavebních zakázek, což je meziroční pokles o šest procent. Celková hodnota těchto zakázek vzrostla o téměř pětinu a dosáhla 65,1 miliardy korun. Pozemní stavitelství vzrostlo ve třetím čtvrtletí o 4,4 procenta a inženýrské o 35,1 procenta.
Zářijovému růstu českého stavebnictví o 2,9 procenta pomohl hlavně vyšší počet pracovních dní než loni. Po očištění o tento vliv sektor prakticky stagnoval. Táhla ho hlavně bytová výstavba. Uvedli to analytici, které dnes ČTK oslovila. Loni stavebnictví meziročně vzrostlo o 9,2 procenta. Letos analytici očekávají růst o tři až čtyři procenta. Důvodem zpomalení je podle nich hlavně nedostatek pracovníků.
"Stavební produkci pomohlo dobré počasí i vyšší počet pracovních dní ve srovnání s předchozím rokem. Aktuální statistika také potvrzuje náš pozitivní výhled pro čtvrté čtvrtletí. Oživení se projevilo hlavně ve výstavbě domů a bytů, která také meziročně vzrostla," uvedl analytik Komerční banky František Táborský.
Podle analytika ČSOB Petra Dufka stavebním firmám sice nechyběly nové zakázky, ale prostor k dalšímu růstu zůstává z kapacitních důvodů omezený. "Po očištění o vliv dvou pracovních dní navíc reálná produkce v odvětví v podstatě stagnovala. Jak napověděly dřívější průzkumy, důvodem je hlavně nedostatek pracovníků. A jak se zdá, v některých případech i stavebního materiálu. I proto je stavebnictví jedním z odvětví s nejrychleji rostoucími cenami," doplnil analytik ČSOB Petr Dufek.
Analytik UniCredit Bank Pavel Sobíšek uvedl, že firmy dále utlumují zahraniční aktivitu a orientují se na domácí stavby. "Přesto stavebnictví není v takové kondici, abychom s ním mohli počítat jako s tahounem růstu ekonomiky při očekávané recesi v průmyslu," podotkl Sobíšek.
Stavební úřady ve třetím čtvrtletí vydaly 22.394 stavebních povolení zhruba za 100 miliard korun. Podle analytika BH Securities Štěpána Křečka je z těchto údajů patrné, že v Česku roste tlak na výstavbu. "Vzhledem k vysokým cenám na realitním trhu ve větších městech si lidé staví vlastní nemovitosti v jejich okolí. To však vede ke komplikacím v dopravě," dodal Křeček.
Přebytek zahraničního obchodu ČR v září meziročně stoupl o 14,4 miliardy na 25,1 miliardy korun, což je nejvyšší hodnota letošního roku. Kladně se na tom podepsalo obchodování s auty, které díky jejich vývozu zaznamenalo vyšší přebytek.
Nejvýrazněji k výsledku zářijové bilance zahraničního obchodu přispěl vývoz motorových vozidel, který meziročně vzrostl o 14 miliard korun, uvedla ředitelka odboru statistiky zahraničního obchodu ČSÚ Miluše Kavěnová. Díky vyššímu exportu aut stoupl přebytek obchodování s motorovými vozy meziročně o 7,3 miliardy.
Saldo obchodování s ostatními dopravními prostředky se přechodem z pasiva do aktiva zlepšilo o 2,8 miliardy Kč a deficit obchodu s ropou a zemním plynem se zmenšil o 1,8 miliardy. Kladný zůstatek obchodování se stroji a zařízeními meziročně vzrostl o 1,3 miliardy korun.
 Naopak nepříznivě zahraniční obchod ovlivnilo obchodování s počítači, elektronickými a optickými přístroji a s farmaceutickými výrobky, které v meziročním srovnání vykázalo o 1,3 miliardy, resp. o miliardu větší schodek.
Bilance zahraničního obchodu se státy Evropské unie skončila v září v přebytku 71,3 miliardy korun, meziročně to byl o 11,7 miliardy Kč lepší výsledek. Schodek obchodu se státy mimo unii se zmenšil o 3,4 miliardy na 44,5 miliardy Kč.
Navzdory horší ekonomické výkonnosti Německa i celkovému zpomalování globální poptávky se českému zahraničnímu obchodu podle analytiků daří. Jeho přebytek stoupl v září podle Českého statistického úřadu (ČSÚ) meziročně o 14,4 miliardy na 25,1 miliardy korun, což je nejvyšší hodnota letošního roku. Za celý letošek směřuje tuzemský export k rekordu, shodli se analytici oslovení ČTK. Upozorňují však, že nejistota ze zahraničí nutí tuzemské firmy pečlivě zvažovat další investice a některé ochlazení poptávky již začínají pociťovat.
"Prozatím má tuzemský export našlápnuto k historicky nejvyššímu výsledku. Loňský rekord by tak mohl být překonán," uvedla analytička Raiffeisenbank Eliška Jelínková. K silnému výsledku podle ní významně pomohl export automobilů, kterých se vyvezl největší objem za tento rok.
Obchodní bilance v září poměrně výrazně překonala očekávání analytiků, podobně jako v srpnu, potvrdil ekonom UniCredit Bank Jiří Pour. "V meziročním srovnání byla bilance příznivě ovlivněna především vyšším vývozem automobilů, nižším dovozem ostatních dopravních prostředků, nižším dovozem ropy a zemního plynu, a dařilo se i exportu strojů," reagoval.
Překvapující je podle Poura odolnost českého automobilového průmyslu oproti situaci v zahraničí. Poukázal na to, že za devět měsíců letošního roku export automobilového průmyslu meziročně vzrostl o 6,8 procenta. "Což je velmi slušný výsledek, když vezmeme v potaz globální obchodní nejistotu, nasycenost zahraniční poptávky po autech a náladu v průmyslu na bodu mrazu," dodal.
Podle ČSÚ se meziměsíčně po sezonním očištění zvýšil vývoz o 1,7 procent a dovoz o 1,9 procent, trend vývoje ukazuje na růst vývozu a stagnaci dovozu, uvedli statistici. Analytička Jelínková míní, že právě na zpomalujícím růstu dovozů lze pozorovat ochlazování tuzemské ekonomiky.
"Vysoká míra nejistoty způsobená globálními riziky nutí firmy pečlivě zvažovat další investiční aktivity. Jelikož se nyní obávají výraznějšího zpomalení ekonomiky, nehrnou se do dalších investic a místo toho zahajují vyčkávací taktiku," uvedla. Zejména ty firmy, které úzce spolupracují s Německem, již pociťují ochlazení poptávky a jejich obavy se tak pomalu začínají naplňovat, dodala.
