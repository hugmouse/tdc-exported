
# చుక్కలు చూపిన చార్మినార్‌!

Published at: **2019-11-06T02:51:38+00:00**

Author: ****

Original: [Andhrajyothy](https://www.andhrajyothy.com/artical?SID=947462)

ADVT
విజయవాడ, నవంబరు 5(ఆంధ్రజ్యోతి): అది హైదరాబాద్‌ నుంచి చెన్నై వెళ్లే చార్మినార్‌ ఎక్స్‌ప్రెస్‌. సోమవారం రాత్రి ఆ రైలు సాధారణ ప్రయాణికులకు నరకం చూపించింది. హైదరాబాద్‌లో ఎక్కి చెన్నైలో దిగిన ప్రయాణికులు అయితే, రాత్రంతా ఒంటికాలిపై నిలబడి ప్రయాణించాల్సి వచ్చింది. చార్మినార్‌ ఎక్స్‌ప్రె్‌స(రైల్‌ నంబరు 12656) ప్రతి రోజూ సాయంత్రం హైదరాబాద్‌ నుంచి చెన్నైకి విజయవాడ మీదుగా రాకపోకలు సాగిస్తుంది. ఆ క్రమంలోనే సోమవారం రాత్రి ఈ రైలు ఎక్కిన సాధారణ ప్రయాణికులు తీవ్ర ఇక్కట్లకు గురయ్యారు. ముఖ్యంగా మహిళలు, పిల్లలు, దివ్యాంగులు పడరాని పాట్లు పడ్డారు. ఇందుకు కారణం దక్షిణమధ్య అధికారులు తీసుకున్న ఒకే ఒక నిర్ణయం. సహజంగా ఈ రైలులో ఏసీ, రిజర్వేషన్‌ బోగీలకు తోడు 3 జనరల్‌ బోగీలు ఉంటాయి. మహిళలు, దివ్యాంగులకు అదనంగా ప్రత్యేక ఏర్పాట్లు ఉంటాయి. అయితే, సోమవారం హైదరాబాద్‌లో బయల్దేరిన ఈ రైలును సరికొత్తగా ఎల్‌హెచ్‌బీ బోగీలతో నడిపారు. దీనివల్ల స్లీపర్‌ కోచ్‌లలో ఒకదానికి కోత పడింది. జనరల్‌ బోగీ ఒకదానిని తగ్గించారు. మహిళలు, దివ్యాంగులకు కేటాయించిన ప్రత్యేక బోగీలను తొలగించారు. పైగా ఏసీ కోచ్‌లను పెంచారు. జనరల్‌ బోగీ, మహిళలు, దివ్యాంగుల బోగీల తొలగింపు వల్ల మొత్తంగా రెండు సాధారణ బోగీలను తీసివేశారు.

         
      

        4 బోగీల జనం రెండు బోగీల్లోనే కిక్కిరిసి
      
రైలులో ముందు ఒకటి, వెనుక మరొకటి మాత్రమే సాధారణ బోగీలు మిగిలాయి. వాటితోనే రైలు నడిచింది. రోజూ మహిళా, దివ్యాంగ బోగీలతో కలిపి నాలుగు బోగీల్లో ఎక్కే జనం సోమవారం నాడు చార్మినార్‌ ఎక్స్‌ప్రె్‌సలో రెండు బోగీల్లోనే సర్దుకుపోవాల్సి వచ్చింది. దాంతో ఆ రెండు బోగీలు కాలు కూడా పెట్టలేనంతగా కిక్కిరిసి పోయాయి. మహిళలు, పిల్లలు కూడా ఈ కిక్కిరిసిన బోగీల్లోనే ఇరుక్కుని నిలబడాల్సి వచ్చింది. మరుగుదొడ్ల వద్ద, డోర్ల వద్ద అంగుళం కూడా ఖాళీ లేకుండా ఒకరిపై మరొకరు పడిపోయి నిలబడాల్సి వచ్చింది. రైలు విజయవాడ వచ్చిన తర్వాత జనరల్‌ బోగీలో ఎక్కలేని కొందరు మహిళలు పక్కనే ఉన్న రిజర్వేషన్‌ బోగీ ఎక్కారు. అయితే తెనాలి రాగానే వారిని కూడా అందులోని టీసీ బలవంతంగా దించేశారు. జనరల్‌ బోగీలో ఎక్కే వీలు లేదని తమను ఒక పక్కన నిలబడనీయాలని ఆ మహిళలు వేడుకున్నా ఆ టీసీ మనసు మాత్రం కరగలేదు. ఎక్కలేకపోతే మరో రైలులో వెళ్లండి అంటూ కరకు సమాధానమే ఆ మహిళలకు ఎదురైంది.
 

        ఉన్నదే ఒక్కటీ.. అందులోనూ కోత
      
నిజానికి విజయవాడ నుంచి చెన్నై రూటులో తెనాలి, చీరాల, ఒంగోలు, కావలి, నెల్లూరు, గూడూరు తదితర నగరాలు, పట్టణాలకు రాకపోకలు సాగించే ప్రయాణికులకు రాత్రి 12:30 నుంచి తెల్లవారుజామున నాలుగున్నర వరకూ మరో రైలు లేదు. అందువల్ల ఒంటిగంటకు వెళ్లే ఈ చార్మినార్‌కు జనం తాకిడి విపరీతంగా ఉంటుంది. ఇలాంటి రైలుతో అధికారులు చేసిన ప్రయోగం తమకు నరకం చూపించిందని సాధారణ ప్రయాణికులు వాపోయారు. ఒకవైపు జనరల్‌ బోగీలు పెంచాలని డిమాండ్లు వస్తుంటే.. ఉన్న బోగీలను కూడా తొలగించడంపై ప్రయాణీకులు ఆవేదన వ్యక్తం చేస్తున్నారు.
