
# Tungt alvor

Published at: **2019-11-07T06:52:51+00:00**

Author: **Martine Aurdal**

Original: [Dagbladet.no](https://www.dagbladet.no/kultur/tungt-alvor/71790007)

Alvoret ble satt umiddelbart, da Spesialenhetens Guro Glærum Kleppe begynte sitt innledningsforedrag i sal 250 onsdag morgen. Tiltalte Eirik Jensen så ned i bordet og dokumentene mesteparten av dagen, tydelig preget av situasjonen. Det er neppe lettere å motivere seg til lange dager i retten i fem lange måneder når det nå er tredje runde av denne omfattende saken.
Men dommen som kommer til våren etter ankesaken i Borgarting lagmannsrett er sannsynligvis den som blir stående. Derfor er det denne runde forklaring, bevisførsel og forhandlinger som vil avgjøre om Jensen må tilbringe pensjonisttilværelsen som en fri mann eller bak murene etter norgeshistoriens mest alvorlige korrupsjonssak.
Spesialenhetens nestleder har jobbet med saken i årevis og kan alle detaljer i det omfattende etterforskningsmaterialet. Hennes innledning var pedagogisk og klar da hun la fram tiltalen, skisserte bevisene og delte ut de omfattende tidslinjene aktoratet har utarbeidet som hjelpedokumenter.
Kleppes knusktørre juridiske språk farges ikke av ladede ord eller synlige følelser. Derfor virker det også så effektivt. Sakens omfang framstår i all tydelighet.
Eirik Jensen står som før tiltalt for både korrupsjon og for medvirkning til alvorlig narkotikakriminalitet. Korrupsjonsbeløpet er nå satt til 2,4 millioner kroner, som er det Spesialenheten mener de kan bevise. Beløpet ble justert opp i forrige runde, men er altså langt unna det Gjermund Cappelen har hevdet at han har gitt Jensen. Han har anslått beløpet til titalls millioner kroner. I tillegg er Jensen tiltalt for medvirkning til innførsel av 13,9 tonn hasj. En brøkdel ville vært nok til å fortjene lovens strengeste straff om han er skyldig.
I sal 250 var det fullt av folk fra start – både skoleklasser, flere titalls journalister, Jensens støttespillere og andre skuelystne. Aktørene i retten er de samme, både i aktoratet og blant forsvarerne. De fleste av oss til stede har allerede fulgt saken tett i to ganger fem måneder, og har sånn sett hørt alt både Kleppe og statsadvokat Lars Erik Alfheim sa i innledningsforedragene sine før. Vi har diskutert og analysert, både på trykk og i gangene. Noen her er overbeviste om Jensens uskyld, andre er sikre på at han er en skurk som har sviktet systemet.
Alt dette skal retten se helt bort fra. De to fagdommerne og fem lekdommerne skal utelukkende forholde seg til det som blir lagt fram her. Derfor må alt presenteres som for første gang. Det er slik rettsstaten skal virke.
Kleppe presenterte onsdag hovedtrekkene i den kommende bevisførselen, som med sine mange enkeltmomenter trekkes sammen til en sammenhengende historiefortelling som framstår som sterke indisier. Torsdag morgen skal forsvarerne kommentere påtalemyndighetens innledning og vil angripe nettopp de samme momentene som de mener ikke beviser noe som helst. I forrige runde lyktes de å skape nok tvil til at juryen frikjente Jensen på det mest alvorlige punktet.
Det er nå det gjelder.
