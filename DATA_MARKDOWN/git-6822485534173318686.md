
# ایراد شورای نگهبان به کاهش تنوع مدارس

Published at: **2019-11-04T09:55:00+00:00**

Author: ****

Original: [جامعه خبری تحلیلی الف](https://www.alef.ir/news/3980813044.html)

وزیر آموزش و پرورش با اشاره به برگشت مصوبه تنظیم بخشی از مقررات مالی، اداری و پشتیبانی آموزش و پرورش از شورای نگهبان به مجلس گفت: شورای نگهبان به اکثر بندها ایراد گرفته است از جمله کاهش تنوع مدارس؛ با توجه به اینکه شورای عالی انقلاب فرهنگی به موضوع مدارس سمپاد وارد شده و اساسنامه آن را تصویب کرده و مجلس نباید ورود می‌کرد، این مصوبه مورد ایراد قرار گرفته است.
به گزارش ایسنا، محسن حاجی میرزایی در حاشیه مراسم نواختن زنگ ملی استکبار ستیزی با بیان اینکه این روز را به همه دانش آموزان تبریک می‌گویم گفت: امروز، روز بزرگی است و در هر چهاررویداد رخ داده در آبان ماه ۴۳،۵۷،۵۸ و ۹۷ اتفاق افتاد به شکل آشکاری نقش دشمنی آمریکا علیه ایران آشکار است و نشان دهنده مقاومت ملی و پیروزی مردم ما در برابر آمریکاست گفت: آمریکا شدیدترین فشارها را متوجه ایران کرده است و امروز همه می‌دانند که این راهبرد تحریم و فشار شکست خورده است.
وی درباره ورود مفاهیم لانه جاسوسی به کتب درسی طبق فرامین رهبری اظهار کرد: در سندتحول بنیادین پیش بینی‌هایی برای تدوین محتوای کتب درسی متناسب با ساحتهای شش گانه شده است، امیدواریم به‌زودی در کتابهای درسی گنجانده شود. 
وی با بیان اینکه برای تربیت نسل نو که مهمترین ماموریت آموزش و پرورش است موکداتی در ساحت‌های مختلف از جمله سیاسی و اجتماعی پیش بینی شده است گفت: دانش آموزان باید درک روشنی از محیط اجتماعی پیرامونی خود داشته باشند. مقاومت ملت ایران حاکی از آن است که فرهنگ استکبارستیزی ریشه‌های محکمی دارد و همه حساس هستند که در برابر آمریکا یک صدا و یکپارچه حرکت کنند. این امر در برنامه ریزی درسی هم در دستور کار بوده و انجام خواهد شد. در همه مدارس تلاش‌هایی صورت می گرفته و تقویت خواهد شد.
وی در پاسخ به پرسشی درباره ورود کتابهای درسی به بازار سیاه افزود: با اخباری که دریافت کردم در برخی مدارس کتاب به طور کامل توزیع نشده بود که ما چند نوبت کنترل و تمام استان ها را بررسی کردیم و افرادی را برای رسیدگی به این موضوع مامور کردیم. 
حاجی‌میرزایی ادامه داد: آمار آنها که ثبت نام نکرده اند مشخص است و آنها شناسایی شده‌اند و با آنها تماس گرفتیم. برخی کلا ثبت نام اینترنتی انجام نداده بودند. برخی ثبت نام انجام داده بودند ولی مدارس جابجا شده بود. همچنین کوتاهی‌هایی از سوی برخی مسئولین مناطق داشتیم.
وی با بیان اینکه بیش از تعداد دانش آموزان با کاغذ یارانه‌ای کتاب چاپ کردیم وقیمت کتب ۴۰ درصد قیمت واقعی است و نیازی به مراجعه به کتابفروشی‌ها نیست، درباره فروش کتاب‌های درسی در میدان انقلاب به چندبرابر قیمت اظهار کرد: دستور دادم پیگیری کنند. ممکن است برخی از طریق برخی مناطق بیرون رفته باشد یا سرقت شده باشد اگر کپی هم شده باشد غیرقانونی است.
وی افزود: امسال روش توزیع کتاب تفاوت کرده بود و برخی از آن خرسند نیستند و ممکن است فضاسازیها نشانه آن باشد اما اکنون اشکالات برطرف شده است. 
وی در پاسخ به اینکه آیا مصوبه تنظیم بخشی از مقررات مالی، اداری و پشتیبانی آموزش و پرورش در شورای نگهبان رد شده است؟ گفت: بله، شورای نگهبان به اکثر بندها ایراد گرفته است، بندهایی چون اختصاص یک درصد درآمد شرکتها، اجاره دادن واحدهای آموزشی، اعمال مدرک دوم فرهنگیان و کاهش تنوع مدارس که ملاحظاتی داشته و به مجلس برگشته است تا ببینیم چه اقداماتی انجام می دهد.
وزیر آموزش و پرورش درباره ایرادات وارد بر مصوبه کاهش تنوع مدارس ادامه داد: طبق رویه‌ای که بین مجلس و شورای نگهبان برقرار است به موضوعاتی که شورای عالی انقلاب فرهنگی ورود می‌کند مجلس نباید ورود کند و برعکس؛ به جهت اینکه مدارس سمپاد موضوعی است که شورای عالی انقلاب فرهنگی به آن وارد شده و اساسنامه آن را تصویب کرده، مورد ایراد گرفته است.
