
# ΣτΕ : Οι Μουφτήδες Ξάνθης – Κομοτηνής έχασαν τη μάχη για το όριο ηλικίας αποχώρησης

Published at: **2019-11-01T14:45:25+00:00**

Author: **Μουστάκα Μίνα**

Original: [Το Βήμα Online](https://www.tovima.gr/2019/11/01/society/ste-oi-mouftides-ksanthis-komotinis-exasan-ti-maxi-gia-to-orio-ilikias-apoxorisis/)

Ομόφωνα η Ολομέλεια του Συμβουλίου της Επικρατείας απέρριψε ως αβάσιμες τις αιτήσεις ακυρώσεως που είχαν ασκήσει οι Μουφτήδες Ξάνθης και Κομοτηνής κατά των αποφάσεων του υπουργού Παιδείας, με τις οποίες διαπιστώθηκε η αυτοδίκαιη λύση της υπηρεσιακής τους σχέσης ως Μουφτήδων, λόγω παρελεύσεως του ορίου ηλικίας (67ου έτους).
Ειδικότερα, η Ολομέλεια του Ανωτάτου Ακυρωτικού Δικαστηρίου, υπό την πρόεδρο του ΣτΕ Αικατερίνη Σακελλαροπούλου, έκρινε ότι οι διατάξεις του νόμου περί της αυτοδίκαιης εξόδου από την υπηρεσία με τη συμπλήρωση του 67ου έτους της ηλικίας τους αποτελούν αντικειμενική ρύθμιση που αφορά τους Μουφτήδες και Τοποτηρητές Μουφτήδες.

        Διαβάστε ακόμη : Διαγνωστικά Κέντρα - Λουκέτο από τις 21 Νοεμβρίου – Μεγάλη ταλαιπωρία για τους ασφαλισμένους
      
Επισημαίνεται ακόμη ότι το όριο εξόδου από την υπηρεσία που τίθεται «εντάσσεται στο γενικό καθεστώς αποχωρήσεως από την υπηρεσία με τη συμπλήρωση ορισμένου ορίου ηλικίας των δημοσίων υπαλλήλων και λειτουργών και αντιστοιχεί, άλλωστε, προς το κατ’ άρθρο 88 παράγραφος 5 του Συντάγματος όριο ηλικίας υπηρεσίας των δικαστικών λειτουργών και δη των ανωτάτων».

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
