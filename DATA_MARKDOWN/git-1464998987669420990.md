
# മഹാരാഷ്ട്ര പ്രതിസന്ധി; നിതിൻ ഗഡ്കരി നേരിട്ട് ഇടപെടുന്നു

Published at: **2019-11-07T14:14:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/india/news/nitin-gadkari-s-sudden-flight-to-nagpur)

ന്യൂഡൽഹി: മഹാരാഷ്ട്രയിൽ പ്രശ്നപരിഹാരത്തിന് ഒടുവിൽ നിതിൻ ഗഡ്കരി തന്നെ നേരിട്ട് ഇറങ്ങുന്നു. മുൻകൂട്ടി നിശ്ചയിച്ച എല്ലാ പരിപാടികളും റദ്ദാക്കി ഗഡ്കരി ഇന്ന് നാഗ്പൂരിലെത്തും. സർക്കാർ രൂപവത്കരിക്കാനുള്ള സമയം നാളെ അവസാനിക്കാനിരിക്കെയാണ് നിർണായക ദൗത്യവുമായി ഗഡ്കരി എത്തുന്നത്.  
നാഗ്പൂരിൽ ആർഎസ്എസ് അധ്യക്ഷൻ മോഹൻ ഭാഗവത്തുമായി അദ്ദേഹം വൈകിട്ട് കൂടിക്കാഴ്ച നടത്തും. തിരക്കിട്ടുള്ള നാഗ്പൂർ യാത്ര അദ്ദേഹം സ്ഥിരീകരിച്ചു. മുഖ്യമന്ത്രി ദേവേന്ദ്ര ഫഡ്നാവിസ് ഇന്ന് ഗവർണറെ കണ്ട് അവകാശവാദം ഉന്നയിക്കാനിരിക്കെയാണ് ഗഡ്കരിയുടെ വരവ്. ചൊവ്വാഴ്ച രാത്രി ഫഡ്നാവിസും ഭാഗവത്തിനെ കണ്ടിരുന്നു.  
മുഖ്യമന്ത്രി സ്ഥാനം പങ്കിടില്ല എന്ന ഫഡ്നാവിസിന്റെ നിലപാടിൽ ശിവസേന കടുത്ത അതൃപ്തിയിലാണ്. ഒത്തുതീർപ്പ് ഫോർമുലയായി മുഖ്യമന്ത്രി സ്ഥാനത്തേക്ക് ഗഡ്കരി ഗഡ്കരിയുടെ പേര് കടന്നുവരാനുള്ള സാധ്യതയും തള്ളാനാവില്ല. എന്നാൽ കഴിഞ്ഞതവണയും ഇങ്ങനെയൊരു നിർദേശം വന്നപ്പോഴും സംസ്ഥാന രാഷ്ട്രീയത്തിലേക്ക് മടങ്ങാനില്ല എന്ന നിലപാടിലായിരുന്നു ഗഡ്കരി. നാഗ്പൂരിലേക്ക് തിരിക്കും മുമ്പ് മാധ്യമങ്ങളെ കണ്ട ഗഡ്കരി മുഖ്യമന്ത്രിയാകാനുള്ള സാധ്യത തള്ളി. ഫഡ്നാവിസ് തന്നെ മുഖ്യമന്ത്രിയാകുമെന്നും അദ്ദേഹം പ്രതികരിച്ചു. 
ബാൽതാക്കറെയുടെ കാലം മുതൽ ശിവസേന നേതൃത്വവുമായി അടുത്ത ബന്ധം പുലർത്തിയിരുന്ന നേതാവാണ് ഗഡ്കരി. ബിജെപി മുൻ അധ്യക്ഷൻ കൂടിയായ ഗഡ്കരിയുടെ പേര് സമവായത്തിന്റെ ഭാഗമായി ശിവസേന അംഗീകരിക്കാനും സാധ്യതയുണ്ട്. മോഹൻ ഭാഗവത്തുമായി നടക്കുന്ന കൂടിക്കാഴ്ചയാകും നാളത്തെ സർക്കാർ രൂപവത്കരണത്തിന്റെ ഭാഗധേയം നിർണയിക്കുക. 
ശിവസേന നേതാവ് കിഷോർ തിവാരി തന്നെ കഴിഞ്ഞ ദിവസം ഗഡ്കരി ഇടപെടണമെന്നും രണ്ട് മണിക്കൂറിനുള്ളിൽ പരിഹാരം ഉണ്ടാകുമെന്നും അഭിപ്രായപ്പെട്ടിരുന്നു. 
