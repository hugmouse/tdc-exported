
# Γιώργος Χατζημάρκος: Πρέπει να κλείσει η ιρλανδική διάβαση στον ποταμό της Κρεμαστής

Published at: **2019-11-02T17:15:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424991/giwrgos-xatzhmarkos-prepei-na-kleisei-h-irlandikh-diabash-ston-potamo-ths-kremasths)


        Υπέρ του κλεισίματος της ιρλανδικής διάβασης κάτω από τη γέφυρα Κρεμαστής τάχθηκε χτες ο περιφερειάρχης Γιώργος Χατζημάρκος, ο οποίος μάλιστα ζήτησε από το Συντονιστικό Όργανο Πολιτικής Προστασίας (ΣΟΠΠ) να προχωρήσει όσο το δυνατόν συντομότερα στην ενέργεια αυτή, για να μην τίθενται πλέον σε κίνδυνο ανθρώπινες ζωές.
      
Ειδικότερα, αναφερόμενος στη συνεδρίαση του οργάνου όπου και έγινε η γνωστοποίηση σχετικής μελέτης από τις τεχνικές υπηρεσίες της Δωδεκανήσου, την οποία ακολούθησε η απόφαση των μελών του ΣΟΠΠ, δήλωσε:
«Νομίζω ότι είναι μία πολύ σωστή και ορθή απόφαση και ήταν καιρός να παρθεί κάποτε για το κλείσιμο της ιρλανδικής διάβασης. Δεν υπάρχει λόγος να μπαίνουν σε κίνδυνο ανθρώπινες ζωές. Τα μέλη αυτού του ΣΟΠΠ πήραν αυτή την απόφαση γιατί υπηρετούν το κοινό καλό και βρέθηκαν σε ένα περιβάλλον πιο υγιές για να αποφασίσουν. Τους συγχαίρω και τους είπα να την υλοποιήσουν όσο το δυνατόν συντομότερα και να κλείσουν την ιρλανδική διάβαση».
Παρεμπιπτόντως ο περιφερειάρχης αναφέρθηκε και στη νέα γέφυρα Κρεμαστής τονίζοντας ότι η ΕΓΝΑΤΙΑ ΑΕ έχει παραδώσει τη βασική μελέτη της και απομένει μόνο ένα μικρό κομμάτι, το οποίο θα παραδοθεί μόλις ολοκληρωθούν τα διαδικαστικά από τη νέα της διοίκησης και ξεκινήσει και πάλι το έργο της. Μάλιστα για τη μελέτη αυτή η περιφέρεια δεν έχει δαπανήσει ούτε ένα ευρώ.
Για το θέμα ο κ. Χατζημάρκος δήλωσε συγκεκριμένα τα εξής: «Η δική μας περιφερειακή αρχή δεν έχει δαπανήσει τίποτα για τη μελέτη της γέφυρας Κρεμαστής. Την έχουμε πάρει τη μελέτη αλλά όσοι διακινούν το ψεύδος, τη συκοφαντία και τα πληρωμένα παπαγαλάκια τους θέλουν να μην το αναφέρουν ποτέ γιατί δεν τους συμφέρει να πουν ότι αυτή η περιφερειακή αρχή έχει αναθέσει τη μελέτη σε κρατικό φορέα. Η ΕΓΝΑΤΙΑ ανήκει στο ελληνικό δημόσιο, υπογράψαμε προγραμματική μαζί τους, πήραμε τη βασική μελέτη και δεν πληρώσαμε τίποτα. Ακολούθησαν οι εκλογές και η ΕΓΝΑΤΙΑ βρίσκεται σε μεταβατικό στάδιο, ενώ τώρα βρίσκεται στο στάδιο αποτύπωσης όλων των εκκρεμοτήτων. Περιμένουμε το κομμάτι της μελέτης που λείπει. Στο μεταξύ οι συμπατριώτες μας δεν πρέπει να κινδυνεύουν να περνούν μέσα από το ποτάμι».
Όπως είχε γράψει πρόσφατα η «Ροδιακή» στο πλαίσιο συνεδρίασης του Συντονιστικού Οργάνου Πολιτικής Προστασίας (ΣΟΠΠ) Περιφερειακής Ενότητας Δωδεκανήσου, οι τεχνικές υπηρεσίες της περιφέρειας, έκριναν επιτακτική την ανάγκη να αποκλειστεί η διάβαση με σκοπό την προστασία των διερχόμενων οχημάτων και των οδηγών τους καθώς τους χειμερινούς μήνες ο Κρεμαστενός ποταμός κατεβάζει μεγάλο όγκο όμβριων υδάτων.
Μάλιστα η παράκαμψη θα εκτελείται μέσω της παρόχθιας οδού (του δρόμου που οδηγεί στην αρχή του χωριού Παστίδα) σύμφωνα με σχετική μελέτη των τεχνικών υπηρεσιών της περιφέρειας μετά και τη σύμφωνη γνώμη της τροχαίας Ρόδου.
Σημειώνεται ότι τόσο η ελληνική αστυνομία όσο και η πυροσβεστική υπηρεσία διά των εκπροσώπων τους στη συνεδρίαση, έδωσαν τη συγκατάθεσή τους για το κλείσιμο της ιρλανδικής διάβασης, ενώ το τμήμα τροχαίας έθεσε την προϋπόθεση να τοποθετηθεί πληροφοριακή κυκλοφοριακή πινακίδα και σήμανση σε αρκετή απόσταση πριν το σημείο ώστε να ενημερώνονται οι οδηγοί.
