
# فارس: تایید بازداشت چندساعته رئیس هلال احمر/ علت بازداشت: اختلاس

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696625/%D9%81%D8%A7%D8%B1%D8%B3-%D8%AA%D8%A7%DB%8C%DB%8C%D8%AF-%D8%A8%D8%A7%D8%B2%D8%AF%D8%A7%D8%B4%D8%AA-%DA%86%D9%86%D8%AF%D8%B3%D8%A7%D8%B9%D8%AA%D9%87-%D8%B1%D8%A6%DB%8C%D8%B3-%D9%87%D9%84%D8%A7%D9%84-%D8%A7%D8%AD%D9%85%D8%B1-%D8%B9%D9%84%D8%AA-%D8%A8%D8%A7%D8%B2%D8%AF%D8%A7%D8%B4%D8%AA-%D8%A7%D8%AE%D8%AA%D9%84%D8%A7%D8%B3)

علی اصغر پیوندی، رییس جمعیت هلال احمر روز گذشته پس از آخرین جلسه دفاع در خصوص اتهام اختلاس بازداشت و پس از تودیع وثیقه آزاد شد.
به گزارش فارس، روز گذشته پس از اتمام جلسه اخذ دفاع متهم علی اصغر پیوندی در خصوص اتهام ۱٫۵ میلیارد اختلاس، قرار بازداشت صادر و پس از چند ساعت با تبدیل قرار به وثیقه ۳ میلیاردی آزاد شد.
با پیگیری های فارس مشخص شد، این پرونده مربوط به زمانی بوده که پیوندی به عنوان رییس دانشگاه علوم پزشکی شهید بهشتی مشغول به فعالیت بوده است.
پس از انتشار خبر بازداشت پیوندی، برخی از مسوولین سازمان هلال احمر طی تماس با خبرگزاری فارس اصرار داشتند که این خبر نادرست است، با اینکه خبر دقیق بود و قبل از انتشار از طریق منابع رسمی مرتبط خبرگزاری فارس صحت آن مطمئن بودیم اما برای اطمینان بیشتر برای چند ساعت از روی خروجی خبرگزاری خارج کردیم.
پیگیری‌های بیشتر خبرنگار فارس و تماس با مسوولان ذی ربط طی چند ساعت گذشته خبرفارس را تایید کرد و این خبر پس از چند ساعت روی خروجی قرار گرفت.
