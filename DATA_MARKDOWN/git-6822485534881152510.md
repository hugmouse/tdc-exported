
# راز مهار پنالتی حامد لک برابر پرسپولیس!

Published at: **2019-11-01T10:22:00+00:00**

Author: ****

Original: [جامعه خبری تحلیلی الف](https://www.alef.ir/news/3980810032.html)

حامد لک در حالی پنالتی علی علیپور را گرفت که یک صحبت در گوشی از پشت دروازه او را در این اتفاق مهم همراهی کرد.
ورزش سه نوشت: تقابل‌های حامد لک برابر تیم‌های بزرگ به ویژه استقلال و پرسپولیس همواره پُرماجرا بوده و او سعی کرده در این مسابقات حساس عملکرد خوبی ارائه دهد که این کار را در فصل ۹۹-۹۸ به خوبی انجام داده و  توانسته برابر سرخابی‌ها نمایش قابل قبولی داشته باشد و کلین‌شیت کند.
لک در نخستین بازی لیگ نوزدهم برابر استقلال دروازه خود را بسته نگه داشت تا نقش موثری در پیروزی ماشینسازی ایفا کند و در دو دیدار پس از آن نیز با وجود عملکرد خوبی که در ورزشگاه نقش جهان مقابل سپاهان و سپس شهرخودرو ارائه داد، یک گل دریافت کرد که در جام حذفی برابر پرسپولیس نیز بازی موثری به نمایش گذاشت.
دروازه‌بان سابق تراکتور که با ثبت کلین‌شیت در تمام بازی‌های فصل ۹۳-۹۲ جام حذفی به نخستین قهرمانی تاریخ این تیم در سطح برتر فوتبال ایران رسید و یک سال بعد نیز با بدشانسی نتوانست به جام قهرمانی لیگ برتر برسد، در بازگشت به تبریز و پیوستن به ماشین‌سازی تاکنون موفق به انجام بازی‌های خوبی شده است.
لک در تقابل یک ماه قبل ماشین‌سازی برابر پرسپولیس در مرحله یک شانزدهم نهایی جام حذفی نمایش درخشانی داشت و پنالتی بحث‌برانگیز سرخ پوشان را مهار کرد، اما مقاومت او در دقیقه ۱۱+۹۰ و در آخرین موقعیت بازی شکسته شد تا نتواند مثل دیدار با استقلال کلین‌شیت کند.
این دروازه‌بان باتجربه امشب دومین تقابل فصل را برابر پرسپولیس تجربه کرد که این بار هم مثل دیدار جام حذفی توانست دروازه خود را بسته نگه دارد و دوباره یک پنالتی از علی علیپور بگیرد، ولی این بار درخشش لک با چهارمین کلین‌شیت فصل در هفتمین بازی او همراه بود.
حامد لک بعد از ۶ مهار توپ، ۵ خروج موفق، ۵ بازیابی و یک دفع توپ در دیدار امشب برابر پرسپولیس، با تصمیم بحث‌برانگیز داوری یک پنالتی را به سود پرسپولیس و علیه تیمش دید ولی توانست این موقعیت را هم از سرخ پوشان بگیرد تا بالاترین نمره را در بین تمام بازیکنان کسب کند.
اما او در حالی موفق به مهار این پنالتی شد که کمک یکی از مربیان ماشین‌سازی در گرفتن ضربه علی علیپور او را کمک کرد؛ این گلر بعد از اعلام پنالتی از تدارکات تیمشان که پشت دروازه ایستاده بود، می‌خواهد تا از ساکت الهامی سوال بپرسد به کدام سمت شیرجه بزند و الهامی نیز به تدارکات ماشین‌سازی پیغام می‌دهد که به لک بگوید تا لحظه آخر ضربه زدن از جای خود تکان نخورده و سر جای خود بایستد؛ این اتفاق نیز بعد از شوت علیپور رخ داد و لک با این روش توانست همانند دیدار یک ماه قبلِ جام حذفی، مجددا پنالتی مهاجم پرسپولیس را بگیرد.
این دروازه‌بان بلندقامت در حالی روز خوبی برابر پرسپولیس پشت سر گذاشت که با ثبت یک کلین‌شیت دیگر و نمایش مطمئن برابر یکی دیگر از مدعیان قهرمانی، بار دیگر موفق شد آمادگی بالای خود را نشان دهد تا امیدوار باشد مجددا به تیم ملی برگردد.
ماشین‌سازی نیز در حالی برابر پرسپولیس گلی دریافت نکرد و توانست یک امتیاز در ورزشگاه آزادی کسب کند که این عملکرد و همچنین پیروزی ابتدای فصل سبزقباها مقابل استقلال، بدون تردید می‌تواند کمک شایانی به هم‌استانی آنها یعنی تراکتور در راه قهرمانی داشته باشد.
