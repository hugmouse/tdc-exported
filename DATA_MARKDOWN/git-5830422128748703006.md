
# پیش بینی اثر کوتاه مدت تغییرات بودجه بر بورس و لزوم بررسی بازدهی شرکت ها

Published at: **2019-11-06T07:52:00+00:00**

Author: ****

Original: [boursepress.ir](http://boursepress.ir/news/139453/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D8%AB%D8%B1-%DA%A9%D9%88%D8%AA%D8%A7%D9%87-%D9%85%D8%AF%D8%AA-%D8%AA%D8%BA%DB%8C%DB%8C%D8%B1%D8%A7%D8%AA-%D8%A8%D9%88%D8%AF%D8%AC%D9%87-%D8%A8%D8%B1-%D8%A8%D9%88%D8%B1%D8%B3-%D9%88-%D9%84%D8%B2%D9%88%D9%85-%D8%A8%D8%B1%D8%B1%D8%B3%DB%8C-%D8%A8%D8%A7%D8%B2%D8%AF%D9%87%DB%8C-%D8%B4%D8%B1%DA%A9%D8%AA-%D9%87%D8%A7)


        یک کارشناس بازار سرمایه با توجه به ثبات کنونی حاکم بر بازار سهام از لزوم بررسی موارد اثر گذار بر بازدهی شرکت ها طی سال آتی و چالش کوتاه مدت فعالین اقتصادی ناشی از تغییرات ساختاری بودجه خبر داد.
      
به گزارش پایگاه خبری بورس پرس، رضا علوی مدیرعامل سبدگردان داریک پارس با اشاره به روند معاملات بازار سهام طی چند ماه اخیر به بورس امروز گفت: بعد از رشد شاخص بورس طی چند ماه گذشته که عمدتا ناشی از افزایش درآمد شرکت ها، افزایش فروش، قیمت ها، صادرات، نرخ ارز، رشد ارزش جایگزینی شرکت ها و تجدید ارزیابی بود، رشدی هیجانی ناشی از ورود سرمایه های  جدید به سمت بازار حادث شد. بطوری که پس از آن اصلاح تند و تیزی در قیمت ها رخ داد و حرکت های نوسانی را شاهد بودیم.
وی افزود: به نظر می رسد اکنون بازار سرمایه در شرایط باثباتی به سر می برد که در این شرایط باید دقت کرد. با فرارسیدن نیمه دوم سال دیدگاه اکثر تحلیلگران و سرمایه گذاران به بازدهی شرکت ها در سال آتی معطوف و موارد تاثیر گذار بر آن باید بررسی شود.
این کارشناس بازار سرمایه ادامه داد: یکی از مهمترین مباحث پیش رو طی یک تا دو ماه آینده به بودجه پیشنهادی دولت برمی گردد که به رغم اینکه هرساله اثرات زیادی بر بازار سرمایه می گذاشته، سال جاری به لحاظ تغییرات ساختاری میل درآمد صادرات نفتی به سمت درآمدهای مالیاتی خواهد بود.
علوی با بیان اینکه این رخداد ممکن است بازار را با چالش هایی مواجه و قطعا فضا را در کوتاه مدت برای فعالین اقتصادی تنگ تر کند، گفت:  هر چند در بلند مدت اصلاح ساختار مالیاتی، جلوگیری از فرار مالیاتی و حتی کسب مالیات از عایدی سرمایه ها در بازارهای مختلف می تواند به نفع اقتصاد کلان باشد.
انتهای پیام
