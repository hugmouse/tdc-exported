
# [عکس] سپاه پاسداران با نگاره‌های دیواری به جنگ آمریکا می‌رود

Published at: **2019-11-02T18:17:25+00:00**

Author: ****

Original: [RFI](http://fa.rfi.fr/%D8%B3%D9%BE%D8%A7%D9%87-%D9%BE%D8%A7%D8%B3%D8%AF%D8%A7%D8%B1%D8%A7%D9%86-%D8%A8%D8%A7-%D9%86%DA%AF%D8%A7%D8%B1%D9%87%E2%80%8C%D9%87%D8%A7%DB%8C-%D8%AF%DB%8C%D9%88%D8%A7%D8%B1%DB%8C-%D8%A8%D9%87-%D8%AC%D9%86%DA%AF-%D8%A2%D9%85%D8%B1%DB%8C%DA%A9%D8%A7-%D9%85%DB%8C%E2%80%8C%D8%B1%D9%88%D8%AF-20191102/%D8%A2%D9%85%D8%B1%DB%8C%DA%A9%D8%A7)


        جمهوری اسلامی ایران در آستانۀ چهلمین سالگرد اشغال سفارت آمریکا در تهران، با رونمائی از نگاره‌های تازه بر دیوار این بنا به بزرگداشت این رویداد پرداخت. نقاشی های تازه صبح شنبه دوم نوامبر/١١ آبان از سوی سردار حسین سلامی، فرماندۀ سپاه پاسداران، برای خبرنگاران رونمائی شد. این نقاشی‌ها که بر پرده‌های بزرگ بر دیوار خارجی سفارت پیشین آمریکا در مرکز تهران نصب گردیده، توسط دانشجویان بسیجی، نیروی شبه‌نظامی وابسته به سپاه تهیه شده است.
      
نقاشی‌های تازه بر دیوار سفارت پیشین آمریکا، از ایالات متحده تصویر کشوری «مستکبر»، متجاوز، خشونت‌گرا، تشنۀ جنگ، غرق در نخوت و همزمان زبون و در حال فروپاشی ارائه می‌کند.
در یکی از این نگاره‌ها، مجمسۀ آزادی شکسته و دست مشعل دار خود را از دست داده، در حالیکه پرچم داعش در کنار آن نشانده شده است.
در دیگری که به مسابقۀ دو تیم فوتبال ایران و آمریکا در جام جهانی ٩٨ اشاره دارد، بازیکن قوی هیکل ایرانی در حالی که ٣ حریف نحیف آمریکائی در کنار او حیران مانده‌اند، توپ را که در هوا به مشت گره کرده تبدیل شده است، بسوی دروازۀ آمریکا می‌فرستد. این همان گُلی است که پیروزی یک بر صفر تیم ایران را در برابر آمریکا به همراه داشت و حتماً همان مشتی است که از ٤٠ سال پیش جمهوری اسلامی ایران بر دهان آمریکا می‌کوید!
این نقاشی‌ها غالباً با رنگ‌های آبی و قرمز و سفید که رنگ‌های بکار رفته در پرچم آمریکاست ترسیم شده و گاه رنگ سبز نیز برای نشان دادن حضور ایران و نمادهای آن در آنها به کار رفته است.
در یکی دیگر از دیوارنگاره‌ها، که ساقط کردن پهپاد آمریکا توسط دفاع ضدهوائی سپاه در روز ٣٠ خرداد گذشته را به تصویر کشیده، خفاش‌ها از لاشۀ برزمین افتادۀ پهپاد در حال گریزند و در نقاشی دیگری که سقوط هواپیمای "ایران ایر" توسط یک ناوجنگی آمریکائی را در ٣ ژوئیۀ ٨٨ به یاد می‌آورد، کبوتران سفید از هواپیمای ساقط شده به پرواز درآمده‌اند.
به سخره گرفتن کمپانی‌‌های مشهور آمریکائی نظیر مک دونالد، والت دیسنی، لاکهیدمارتین و یا اشاره به مذاکرات اتمی با آمریکا که در آن از این کشور چهرۀ طرف گفتگوئی حیله‌گر و نیرنگ‌ باز نقش زده شده، از دیگر طرح‌هائی است که در این مجموعه دیده می‌شود.
حسین سلامی، فرماندۀ کل سپاه در مراسم رونمائی از این مجموعه با تأکید بر «توان استثنائی» جمهوری اسلامی ایران گفت در حالیکه بسیاری از اقتصادهای دنیا در حال فروپاشی است، ایران با اتکاء به اقتصاد بدون نفت «بر جای خود» باقی مانده است.او در سخنان خود یادآوری کرد که آمریکا تنها کشوری در جهان است که خود «از بمب هسته‌ای استفاده کرده و صدها هزار نفر را در کسری از ثانیه» کشته، اما «مانع توسعۀ انرژی صلح آمیز هسته‌ای برای ایران می‌شود.»بگفتۀ سردار سلامی «آمریکا در فلسفۀ سیاسی خود شکست خورده است». او گفت آمریکا «دارای قدرت» هست، اما «توانائی استفاده از آن را» ندارد و «این یعنی زوال قدرت».فرمانده سپاه گفت «ما به اندازۀ کافی و بیش از نیاز موشک ذخیره کرده‌ایم و اهداف ما هم مشخص بوده و نیروهای ما هم آماده هستند، اما ما اول با منطق خود با جهان سخن می‌گوئیم».
جمهوری اسلامی ایران در چهلمین سالگرد اشغال سفارت آمریکا در تهران، روز دوشنبه آینده ٤ نوامبر، با برگزاری مراسمی ویژه به بزرگداشت رویدادی که آیت‌الله خمینی از آن به عنوان «انقلاب دوم» یاد کرد می‌پردازد. کارشناسان روابط بین‌الملل این اقدام را گام نخست در انزوای جمهوری اسلامی ایران در جهان تلقی می‌کنند که در پی آن این کشور در بستر «لجبازی با جهان» و «دهن کجی به دیگران» افتاد و از چهل سال پیش به اینسو تاوان آن را می‌پردازد.
