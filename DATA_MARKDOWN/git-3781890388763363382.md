
# โร่เอาผิดพ่อฤาษีทำลูก15ปีท้อง เจ้าตัวปัดทำท้าตรวจDNA

Published at: **2019-11-06T01:15:00+00:00**

Author: ****

Original: [เดลินิวส์](https://www.dailynews.co.th/regional/740181)


        พ่อฤาษีโต้ไม่ได้ทำลูกสาววัย 15 ปีท้อง หลังญาติฝั่งอดีตเมียโร่แจ้งความกล่าวหา ลั่นพร้อมสู้ทุกข้อกล่าวหา และยินดีให้ตรวจดีเอ็นเอ ยันคนเป็นพ่อก็ต้องรักลูกมาก
      
เมื่อวันที่ 6 พ.ย.จากกรณีโลกโซเชียลเผยแพร่คลิปวีดีโอผู้ใช้เฟซบุ๊กรายหนึ่งโพสต์คลิปเหตุการณ์ชายแต่งกายคล้ายฤๅษีคนหนึ่งมาตามทวงเอาลูกสาวของตนเองคืน แต่ญาติฝ่ายแม่ไม่ยอม จึงเกิดการโต้เถียงกัน จากนั้นฤๅษีได้นำอาวุธมีดไม่ทราบขนาดออกมาข่มขู่ทางญาติ จึงได้แจ้งตำรวจเพื่อให้มาระงับเหตุจนกระทั่งฤๅษีกับพวกขึ้นรถกลับไป ญาติที่ประสบเหตุการณ์จึงเข้าแจ้งความร้องทุกข์กับ พ.ต.ท.ศุภมินทร์ ล้วนโสม พนักงานสอบสวน สภ.ชุมแพ จ.ขอนแก่น ในข้อหาบุกรุกด้านญาติเด็กหญิงวัย 15 ปี เปิดเผยว่า เหตุการณ์ดังกล่าวเกิดขึ้นเมื่อวันที่ 27 ต.ค.ที่ผ่านมา โดยชายที่แต่งกายในชุดฤาษีเป็นพ่อของน้องสวย (นามสมมุติ) วัย 15 ปี ที่ได้ทิ้งน้องสวยกับแม่ไปตั้งแต่น้องสวย ยังแบเบาะ มีเพียงตายายและญาติพี่น้องที่ช่วยกันเลี้ยงดู เพราะแม่ของน้องสวยต้องไปทำงานหาเงินที่กรุงเทพฯ ทราบว่าพ่อของน้องสวยได้ไปเปิดสำนักปฏิบัติธรรมแห่งหนึ่ง ที่ จ.บึงกาฬ กระทั่งหลายปีต่อมาเมื่อน้องสวยโตขึ้น ผู้เป็นพ่อก็เริ่มติดต่อมาหาน้องสวยและมาไปอยู่ด้วยครั้งละหลายๆ เดือน โดยที่ทางญาติฝ่ายแม่ไม่เต็มใจ และยังพยายามที่จะให้น้องสวยอาศัยอยู่กับตนเองที่ จ.บึงกาฬกระทั่งต่อมาทางญาติจึงเดินทางไปรับตัวน้องสวยกลับมาที่ อ.ชุมแพ และเริ่มเห็นอาการผิดปกติของน้องสวยจึงได้ตะล่อมถามจนทราบว่า น้องสวย ถูกฤาษีที่เป็นพ่อแท้ๆล่วงละเมิดทางเพศ แต่หลังจากที่น้องสวยกลับมาอยู่ที่ อ.ชุมแพได้ไม่นาน พ่อของน้องสวยได้ตามมาทวงเพื่อทวงเอาตัวกลับคืน ทางญาติจึงเดินทางเข้าแจ้งความที่ สภ.ชุมแพ เพื่อดำเนินคดีกับฤาษีที่เป็นพ่อ พร้อมกับพาน้องสวยขอความช่วยเหลือจากสำนักงานพัฒนาและความมั่นคงของมนุษย์ จ.ขอนแก่น โดยในเบื้องต้น ทีมสหวิชาชีพได้ร่วมสอบปากคำเด็กหญิงและญาติๆ เพื่อเป็นข้อมูลในการช่วยเหลือและดำเนินการตามขั้นตอนต่อไปขณะที่ปู่ฤาษี วัย 45 ปี พ่อของน้องสวย ที่พำนักอยู่ที่สำนักสงฆ์แห่งหนึ่งในสวนป่าบึงกาฬ รับว่าน้องสวยเป็นลูกแท้ๆของตน ซึ่งอยู่ที่บ้านญาติเขามีปัญหาจึงรับมาอยู่ด้วย ยืนยันว่า ผู้เป็นพ่อก็ต้องรักลูกมาก ยิ่งมีข่าวทางโซเชียลแบบนี้ว่าลูกสาวตั้งท้อง จึงโมโหระงับอารมณ์ไม่อยู่ขาดสติ ยืนยันว่าตนไม่ทำกับลูกสาวแบบนั้นแน่นอน และยิ่งบวชเป็นพระถือศีล 227 ข้อ ต้องเคร่งครัดในพระวินัย และตนยินดีให้ตรวจดีเอ็นเอพิสูจน์ข้อเท็จจริง ยืนยันว่าไม่ได้ยุ่งเกี่ยวกับลูกสาว จะสู้ทุกข้อกล่าวหา ซึ่งตนพบสมุดบันทึกที่ลูกสาวเขียนทิ้งเอาไว้ จะได้มอบให้ตำรวจไว้เป็นหลักฐานดำเนินคดีกับคนที่ทำให้ลูกสาวตั้งท้องต่อไป 
