
# سرایت اعتراضات به کویت؛ میدان الاراده میزبان معترضان خواهد شد

Published at: **2019-11-05T17:13:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620082/%D8%B3%D8%B1%D8%A7%DB%8C%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%DA%A9%D9%88%DB%8C%D8%AA-%D9%85%DB%8C%D8%AF%D8%A7%D9%86-%D8%A7%D9%84%D8%A7%D8%B1%D8%A7%D8%AF%D9%87-%D9%85%DB%8C%D8%B2%D8%A8%D8%A7%D9%86-%D9%85%D8%B9%D8%AA%D8%B1%D8%B6%D8%A7%D9%86-%D8%AE%D9%88%D8%A7%D9%87%D8%AF-%D8%B4%D8%AF)


        همزمان با ناآرامی‌های عراق، برخی فعالان در کویت نیز برای برگزاری اعتراض و تحصن نامحدود در میدان اصلی پایتخت این کشور فراخوان دادند.
      

        آفتاب‌‌نیوز :
      
برخی فعالان کویتی به منظور درخواست اجرای اصلاحات سیاسی و مشارکت در تحصن نامحدود در میدان «الإراده» پایتخت این کشور در روز چهارشنبه (فردا) فراخوان دادند.
«صالح الملا» نماینده سابق مجلس الأمه (پارلمان) کویت امروز سه‌شنبه در توئیتی نوشت: «دقایقی قبل از ساختمان استانداری پایتخت و اداره امنیت عمومی خارج شدم، اقدامات قانونی برای برگزاری تجمع اعتراضی انجام شد. دیدار ما فردا ساعت ۷ عصر در میدان الإراده».
پیشتر «ناصر الدویله» سیاستمدار کویتی و عضو سابق شورای مشورتی این کشور با اشاره به فراخوان تحصن در میدان الاراده در روز چهارشنبه، پیوستن به این فراخوان برای بیان اعتراض مسالمت‌آمیز علیه دولت را اعلام کرده بود.
وی با انتقاد شدید از دولت افزود که دولت از دو سال پیش توازن و تعادل خود را از دست داده و مردم نیز از این اختلالی که دولت دچار آن شده، خسته‌ شده است.
تعدادی از فعالان کویتی با ایجاد هشتگ #بس_مصخت در توئیتر خواستار اجرای اصلاحات در کشور به دنبال گسترش فساد در مجلس الأمه شدند.
کویتی‌ها همچنین مخالفت خود با هر گونه تحمیل مالیات‌های جدید بر شهروندان را اعلام کرده و گفتند که هر گونه تصمیمی در این باره مساوی با تظاهرات در خیابان‌ها خواهد بود.
«شیخة الجاسم» نویسنده کویتی نیز در روزنامه «القبس» نوشت: «هشتگ مصخت که صالح الملا نماینده سابق مجلس الامه ایجاد کرده به معنای آن است که ملت خسته شده و دیگر نمی‌تواند در برابر اوضاع نابسامان کشور سکوت کند».
وی افزود: به عنوان نمونه نیازی به جستجو در فهرست‌های جهانی درباره جایگاه کویت در زمینه مبارزه با فساد یا سطح آموزش و غیره نیست، تنها کافی است صبح که از منزل خود خارج می‌شوید زباله‌های انباشته شده‌ای که خودروهای شهرداری آن را جمع‌آوری نکرده‌اند، نگاه کنید و اگر سوال کنید چرا اینگونه است این پاسخ را می‌شنوید که قرارداد شهرداری با شرکت قدیمی به اتمام رسیده و در حال عقد قرارداد با شرکت جدید هستیم، آنوقت گناه شهروندان چیست؟
همزمان با این اتفاق، کشورهای عراق و لبنان نیز شاهد اعتراض مردم به وضعیت خدمات رسانی دولت در حوزه‌های مختل، فساد و افزایش بیکاری هستند.
