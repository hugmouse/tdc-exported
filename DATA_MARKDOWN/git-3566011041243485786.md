
# بیانیه امام حسن عسکری(ع) امروز ۳۰ میلیون مسلمان را در کربلا جمع می کند/ حقارت و ناکامی خلفای عباسی عامل به شهادت رساندن جوان ترین امام شیعیان

Published at: **2019-11-06T11:36:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545264.html/%D8%A8%DB%8C%D8%A7%D9%86%DB%8C%D9%87-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C-%D8%B9--%D8%A7%D9%85%D8%B1%D9%88%D8%B2----%D9%85%DB%8C%D9%84%DB%8C%D9%88%D9%86-%D9%85%D8%B3%D9%84%D9%85%D8%A7%D9%86-%D8%B1%D8%A7-%D8%AF%D8%B1-%DA%A9%D8%B1%D8%A8%D9%84%D8%A7-%D8%AC%D9%85%D8%B9-%D9%85%DB%8C-%DA%A9%D9%86%D8%AF--%D8%AD%D9%82%D8%A7%D8%B1%D8%AA-%D9%88-%D9%86%D8%A7%DA%A9%D8%A7%D9%85%DB%8C-%D8%AE%D9%84%D9%81%D8%A7%DB%8C-%D8%B9%D8%A8%D8%A7%D8%B3%DB%8C-%D8%B9%D8%A7%D9%85%D9%84-%D8%A8%D9%87-%D8%B4%D9%87%D8%A7%D8%AF%D8%AA-%D8%B1%D8%B3%D8%A7%D9%86%D8%AF%D9%86-%D8%AC%D9%88%D8%A7%D9%86-%D8%AA%D8%B1%DB%8C%D9%86-%D8%A7%D9%85%D8%A7%D9%85-%D8%B4%DB%8C%D8%B9%DB%8C%D8%A7%D9%86)

استاد حوزه و دانشگاه گفت: امام حسن عسکری (ع) با یک بیانیه کوتاه علامت های شیعه را که یکی از آن ها زیارت اربعین است منتشر می کند و اندیشه شیعه بودن را به طوری نهادینه می کند که امروز ۳۰ میلیون جمعیت را بین بیابان نجف و کربلا نگه می دارد.
به گزارش شبکه اطلاع رسانی راه دانا؛ حجت الاسلام محمد تقی قادری در گفت و گ با خبرنگار "راه آرمان" در خصوص اینکه چرا خلفای عباسی نتوانستند امام حسن عسکری(ع) را ببشتر از ۲۸ سال تحمل کنند و ایشان را به شهادت رساندند، اظهار کرد: امام حسن عسکری(ع) ویژگی هایی داشتند که هر کدام از آن ها به تنهایی برای خلفای عباسی قابل تحمل نبود.
استاد حوزه و دانشگاه افزود: از سال ۱۷۳ تا ۲۶۰ یکی از طرح های مهمی که بنی عباس برای نابودی ائمه اطهار اجرایی کرده بودند حذف قبه، بارگاه و تربت حضرت سیدالشهدا (ع) بود.
حجت الاسلام قادری بیان کرد: وقتی منصور روی کار می آید قبه و بارگاهی که مختار ثقفی برای امام حسین(ع) ساخته بود تخریب کرد ولی مهدی عباسی پسر منصور بعد از پدرش نه تنها آن قبه را میسازد بلکه دستور توسعه آن را صادر می کند و این رویه تخریب و بازسازی توسط خلفای عباسی ادامه داشت به نحوی که گنبد و بارگاهی که توسط مامون بازسازی شده بود تا زمان متوکل عباسی به عنوان الهام بخش جنبش های شیعی باقی ماند.
وی تصریح کرد: متوکل که از این موضوع احساس خطر می کند نه تنها گنبد و بارگاه را خراب می کند بلکه دستور می دهد قبر را آب ببندند و آن را شخم بزنند که دیگر چیزی از آن باقی نماند لذا در چنین فضایی امام جوان ما با یک بیانیه کوتاه علامت های شیعه را که یکی از آن ها زیارت اربعین است منتشر می کند و اندیشه شیعه بودن را به طوری نهادینه می کند که امروز ۳۰ میلیون جمعیت را بین بیابان نجف و کربلا نگه می دارد.
استاد حوزه و دانشگاه خاطر نشان کرد: بنابراین وقتی خلفای عباسی احساس ناکامی کردند و با یک بیانیه امام تمام نقشه های آن ها باطل شد، هیچ راهی جز به شهادت رساندن امام حسن عسکری(ع) نداشتند.
حجت الاسلام قادری با بیان اینکه تمام خلفا به دنبال حذف سیاسی و فیزیکی امامان معصوم (ع) بودند، گفت: از سال یازدهم هجری تا سال ۲۶۰، تمام خلفا یک طرح مشترک داشتند که اهل بیت تحت هیچ عنوانی نباید نه تنها در صدر حکومت و رهبری قرار گیرند بلکه در کانون توجه مردم هم‌ نباشند چرا که ائمه را رقیب خود می دانستند.
وی عنوان کرد: بنی عباس اما وقتی روی کار می آیند از سه فاز وارد می شوند و در مرحله اول حذف نژادی انجام می دهند به این معنی که هر کسی که منسوب به امیرالمومنین(ع) و حضرت زهرا(س)بوده و جزو سادات محسوب می شدند را به شهادت رساندند و یا کاری کردند که در مدینه نمانند و مهاجرت کنند.
این استاد حوزه و دانشگاه اضافه کرد: در مرحله دوم نیز خلفای عباسی تصمیم به حذف فیزیکی ائمه گرفتند و در این‌ گام موفق می شوند ولی در زمان امام حسن عسکری (ع) به این نتیجه می رسند که باید حلقه امامت را از بین ببرند لذا به همین دلیل با حصر خانگی این امام درصدد شناسایی مادر امام زمان هستند تا با به شهادت رساندن ایشان از تولد آخرین حلقه امامت جلوگیری کنند.
حجت الاسلام قادری خاطر نشان کرد: با همه این تلاش ها وجود مقدس امام زمان متولد می شود و به سن ۵ سالگی می رسد لذا خلفای بنی عباس با ناکامی در این طرح نیز راهی جز به شهادت رساندن امام حسن عسکری (ع) نمی بینند.
وی تصریح کرد: نقطه مشترک خلفای بنی عباس به جز مامون جهل به بیسوادی و زن بارگی و میگساری است و در برابر این ها امام جوانی چون امام حسن عسکری (ع) قرار می گیرد که به دلیل روحیه معنوی و نفوذ خود به نحوی خشن ترین زندانبان ها را تحت تاثیر خود قرار می دهد که زندان بان ایشان خدمتکار امام می شود.
این استاد حوزه و دانشگاه در پایان مطرح کرد: بنابراین خلفای بنی عباس خلفایی هستند که با زر و تزویر می خواهند بر جامعه اسلامی حکومت کنند و وقتی می بینند حاکم واقعی کسی است که بر قلب ها حکومت می کند و به عالم ملکوت وصل است لذا این احساس حقارت و حسادت باعث شد نتوانند وجود امام حسن عسکری(ع) را تحمل کنند و ایشان را به شهادت می رسانند.
انتهای پیام/
