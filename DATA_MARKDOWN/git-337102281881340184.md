
# ترکیه جهاد‌گرایان داعش را که اسیر کرده به کشورهایشان بازمی‌گرداند

Published at: **2019-11-02T19:05:31+00:00**

Author: **شاهرخ بهزادی**

Original: [RFI](http://fa.rfi.fr/%D8%AA%D8%B1%DA%A9%DB%8C%D9%87-%D8%AC%D9%87%D8%A7%D8%AF%E2%80%8C%DA%AF%D8%B1%D8%A7%DB%8C%D8%A7%D9%86-%D8%AF%D8%A7%D8%B9%D8%B4-%D8%B1%D8%A7-%DA%A9%D9%87-%D8%A7%D8%B3%DB%8C%D8%B1-%DA%A9%D8%B1%D8%AF%D9%87%D8%8C-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C%D8%B4%D8%A7%D9%86-%D8%A8%D8%A7%D8%B2-%D9%85%DB%8C-%DA%AF%D8%B1%D8%AF%D8%A7%D9%86%D8%AF-20191102/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        ترکیه می‌گوید اعضای گروه موسوم به دولت اسلامی (داعش) را که به اسارت گرفته نگه نمی‌دارد و آنان را به کشورهایشان بویژه کشورهای اروپایی بازمی‌گرداند. وزیر کشور ترکیه روز شنبه ١١ آبان/ ٢ نوامبر ضمن انتقاد از کشورهای اروپایی به خاطر منفعل بودن در این مورد گفت که «ترکیه هتل اعضای داعش نیست و اینکه [کشورهای اروپایی] می گویند ما این افراد را از تابعیت کشورمان خارج کرده‌ایم و خودتان چاره‌ای برای آن بیابید، عین بی‌مسئولیتی است».
      
سلیمان سویلو، وزیر کشورترکیه امروز به خبرنگاران گفت «در مورد خارجی‌ها (جهادی‌ها)، ما آنها را برای مدتی تحت کنترل خود نگه خواهیم داشت سپس آنها را به کشورهایشان بازمی‌گردانیم».او تأکید کرد «ما تا پایان وقت، قادر نخواهیم بود آنها را نگه داریم (...) ما هتلی برای اعضای داعش نیستیم».
این رویکرد ترکیه در حالی است که کشورهای اروپایی از جمله فرانسه، بلژیک، آلمان به شدت نگران بازگشت جهادگرایان خود هستند. آنها تا کنون تمامی تلاش‌های خود را بکار گرفته‌اند تا این جهادگرایان در محل نگهداری شده و در همانجا محاکمه و به مجازات برسند.این رویکرد کشورهای اروپایی، با انتقادهای بسیاری از سوی آمریکا و حتی کشورهایی همچون عراق که تعداد بسیاری از جهادگرایان اروپایی در آن زندانی هستند روبرو شده است.
سلیمان سویلو امروز همچنین با اشاره به عملیات انجام‌گرفته برای بازداشت مهاجران غیرقانونی در این کشور و تدارک بازگرداندن آنها به کشورهای خود نیز گفت: «از اول سال میلادی جاری تاکنون حدود ١٠٠ هزار مهاجر غیرقانونی در استانبول دستگیر شده‌اند. به طور روزانه در حدود ٤٠٠- ۵٠٠ مهاجر غیرقانونی در استانبول دستگیر می‌شوند».
ترکیه اوایل اکتبر عملیاتی را علیه نیروهای کُرد مستقر در شمال شرق سوریه آغاز کرد .دولت ترکیه این نیروها را «تروریست» می‌داند و هدفش از این عملیات ایجاد یک «منطقه امن» به عمق ٣٢ کیلومتر در بخش‌های سوری مناطق مرزی ٢ کشور و عقب راندن نیروهای کُرد از این مناطق است.
