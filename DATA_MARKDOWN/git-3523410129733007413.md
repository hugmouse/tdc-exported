
# 
        سردار جلالی: آمریکا اعلام جنگ سایبری کرده است
      

Published at: **2019-11-01T14:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637375/%D8%B3%D8%B1%D8%AF%D8%A7%D8%B1-%D8%AC%D9%84%D8%A7%D9%84%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B9%D9%84%D8%A7%D9%85-%D8%AC%D9%86%DA%AF-%D8%B3%D8%A7%DB%8C%D8%A8%D8%B1%DB%8C-%DA%A9%D8%B1%D8%AF%D9%87-%D8%A7%D8%B3%D8%AA)

به گزارش بولتن نیوز، سردار غلامرضا جلالی رئیس سازمان پدافند غیرعامل کشور، امروز(10 آبان) در سخنرانی پیش از خطبه‌های نمازجمعه، با بیان اینکه پدافند غیرعامل یک مکمل دفاعی برای کشور است و در دفاع از زیرساخت‌ها و بخش های اجرایی و دفاع غیرنظامی به‌عنوان مکمل دفاع نظامی شکل گرفته و سازمان پیدا کرده، گفت: ما بعد از جنگ شاهد این نقیصه بودیم که مقام معظم رهبری مکررا آن را مطالبه می‌کردند و در سال 82 این ساختار در ستاد کل نیروهای مسلح شکل گرفت تا این دغدغه رهبری را دنبال کند.
وی افزود: امسال یک ویژگی مهم در مسئله پدافند غیرعامل است و آن هم کوتاه شدن خاکریز درگیری ما با‌ آمریکا است. ما شاهد تهدیدات ترکیبی یا هیبریدی بودیم که استفاده از همه مولفه‌های قدرت بود که آمریکایی ها علیه ما استفاده می‌کنند که در قالب فناوری‌های نو این تهدید را شکل می‌دهند و وجه سیاسی، وجه نظامی، اقتصادی، امنیتی و حوزه‌های سایبری را در برمی‌گیرد ترکیب همه مولفه‌ها متناظر با ضعف‌های احتمالی ما است.
سردار جلالی با بیان اینکه این تهدیدات دو ویژگی اساسی دارد، اظهار داشت: یکی در محیط خارجی که امکان استفاده هم‌‌زمان از مولفه‌های قدرت را به کشور مهاجم می‌دهد که بطور هم‌آفزا بکارگیری می‌شود و می‌توان مدل قدرت هوشمند را به آن اطلاق کرد در محیط داخلی ما و سایر کشورها این تهدید تاثیر متفاوت دارد در محیط داخلی اختلاط تهدید و فرصت ایجاد می‌کند با نوعی از رویکرد تهدید مواجه می‌شویم که ضمن اینکه در درون این تهدیدات هم فرصت هست و هم تهدید و درهم تنیدگی فناوری‌ نو و کارکردهای زیرساختی ویژگی این تهدید است.
رئیس سازمان پدافند غیرعامل کشور با اشاره به اینکه آمریکایی‌ها از سال 97 تلاش کردند با این مولفه‌ها علیه کشور اقدام کنند، اظهار داشت: در لایه سیاسی خروج از برجام و اتخاذ راهبرد فشار حداکثری مادون جنگ و تلاش برای نگهداری ما در برجام از طریق اروپا یکی از مولفه‌ها بود ایجاد دو قطبی بین مردم و حاکمیت از بخش‌هایی است که تلاش زیادی کردند برای بهم زدن انسجام کشور استفاده کنند. در لایه نظامی تلاش کردند شبهی از جنگ را ایجاد کنند و سازماندهی شَبَهی از جنگ در ذات استراتژی دشمن نهفته است. در لایه اقتصادی دشمن به دنبال توسعه فشار همه‌جانبه و تحریم‌ها است. هرچند برخی معتقدند ظرفیت تحریمی باقی نمانده و برخی تحریم‌ها را آمریکا تاکنون دوبار اعمال کرده است. هرچند تحریم سطحی از تهدید را به‌وجود می‌آورد که اگر درست مقاومت کنیم در خود تحریم ظرفیت‌های زیادی نهفته است.
وی افزود: استفاده و بهره‌گیری از شبکه‌های اجتماعی برای برهم زدن ذهنیت مردم برای ایجاد یک جنگ اقتصادی یکی از این مولفه‌ها است، مانند هدایت مردم به خرید مازاد نیاز کالاهای اساسی یا خرید طلا و سکه و ارز از طریق شبکه‌های اجتماعی. در سال 98 هم تداوم آنها با رویکرد دیگری مدنظر بود در لایه جنگ زیرساختی آمریکایی‌ها در پاسخ به حمله سایبری ایران رسما اعلام کردند به برخی زیرساخت‌های ما حمله سایبری انجام دادند و یک نوع اعلام جنگ سایبری کردند.
سردار جلالی با بیان اینکه مقام معظم رهبری استراتژی مقاومت فعال را انتخاب کردند و در برابر دشمن یک رویکرد قاطع دفاعی را انتخاب کردیم و به صراحت فرمودند جنگ نخواهد شد و مذاکره هم نخواهیم کرد، گفت: مردمی کردن این دفاع و مقاومت و جدا کردن صف ضد انقلاب از صف خودی در زمان اعتراضات اقتصادی یکی از این راهبردها بود و موضوع بعدی برخورد قاطع قوه قضائیه با مفسدان یکی از راهبردهای این دفاع فعال بود که شکل گرفت ثبات بازار با تثبیت قیمت ارز پاسخ داد و محورهای استراتژی فعال کشور موفق و جدی بود.
رئیس سازمان پدافند غیرعامل کشور تصریح کرد: امروز ما در یک موقعیت پسا پیروزی و پسافتح به سر می‌بریم و در نقطه‌ای ایستادیم که دستاوردهای خیلی اساسی به دست آمده است. ما توانستیم بازدارندگی نامتقارن در حوزه دفاعی تعریف کنیم و زمانی که پهپاد دشمن سقوط می‌کند و دشمن هم گزینه نظامی ندارد، یعنی الگوی بازدارندگی دفاعی ما پاسخ مثبت داده است. ما در فضای پسا پیروزی باید دستاوردهای این پیروزی را حفظ کنیم و باید بر راهبرد مقاومت فعال تاکید کرد. بصیرت و نقش فعال مردم و دشمن‌شناسی و داشتن سوء ظن به دشمن است و حفظ روحیه سلحشوری ملت نیز یکی دیگر از این راهبردها است.
