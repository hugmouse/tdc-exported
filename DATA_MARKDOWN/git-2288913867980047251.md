
# Veldrijders Tom Meeusen en Jens Adams moeten op zoek naar nieuwe werkgever

Published at: **2019-11-04T15:50:00+00:00**

Author: ****

Original: [De Standaard](https://www.standaard.be/cnt/dmf20191104_04699486)


        Het aflopende contract van veldrijder Tom Meeusen bij Corendon-Circus wordt niet verlengd, zo maakte de ploeg rond kopman Mathieu van der Poel bekend. Even later liet Pauwels Sauzen - Bingoal weten het contract met Jens Adams niet te zullen verlengen. Meeusen lijkt met Maes-Hens, de ploeg rond Vincent Baestaens, al een nieuwe werkgever te hebben gevonden. Voor Adams begint het zoeken.
      
Meeusen maakte in september 2017 de overstap van Telenet-Fidea en ondertekende toen een verbintenis tot eind 2019. “Vorige week werd er in onderling overleg en in een goede verstandhouding beslist om dat contract niet te verlengen. Corendon-Circus had de intentie om nog te verlengen voor één jaar maar niet voor lange termijn. Tom heeft een nieuwe uitdaging gevonden, daar wordt later deze week over gecommuniceerd”, luidt het. Meeusen zou ploegmaat worden van Vincent Baestaens bij Group Hens-Maes Containers. Het Brabantse team werd in september boven de doopvont gehouden en toen al liet het team uitschijnen dat het naar de toekomst toe nog wilde uitbreiden.
“Vorige week hebben we met Tom rond de tafel gezeten en daarin zijn beide partijen - in goede verstandhouding - tot het akkoord gekomen om het contract niet te verlengen”, stelt het management van Corendon-Cicrus. “We willen Tom bedanken voor zijn inzet de afgelopen drie jaar en we wensen hem het beste toe voor het vervolg van zijn carrière.”
“Ik ben aangetrokken om voor de prijzen te strijden in de crossen waar Mathieu niet was maar daar ben ik jammer genoeg nooit echt in geslaagd”, erkent Meeusen. “Corendon-Circus heeft mij alle kansen gegeven en ik ben enorm dankbaar dat ik voor de ploeg heb kunnen fietsen, waar ik altijd stiekem supporter van zal blijven.”
Meeusen, die donderdag zijn 31e verjaardag viert, was als belofte een toptalent en behaalde ook bij de profs enkele mooie overwinningen, al dateren die van enkele jaren geleden. Op zijn erelijst prijken onder meer twee wereldbekerzeges (Kalmthout 2010 en Nommay 2014), vier overwinningen in de Superprestige en drie in de GVA/Bpost/DVV Trofee. Op het BK haalde hij zilver (in 2015) en brons (in 2010). Zondag eindigde Meeusen in de SP-cross van Ruddervoorde als achtste, op 2,5 minuten van ploegmaat Van der Poel.
Exit Adams
Ook Jens Adams mag op zoek naar een nieuwe werkgever. Zijn contract bij Pauwels Sauzen - Bingoal, wordt niet verlengd. “Ik heb bij de start van het team meteen duidelijk gemaakt dat ik alle lopende rennerscontracten zou respecteren”, aldus Mettepenningen. “En daar houd ik me ook aan. Maar uiteraard kan ik niet alle contracten verlengen. Op 1 januari maken met Witse Meeussen, Pim Ronhaar en Luke Verburg immers al drie renners uit ons jeugdteam Callant - Doltcini de overstap naar het hoofdteam.”
Naast Jens Adams moeten ook beloften Arno Debeir en Maxim Dewulf op zoek naar een alternatief. Ook zij hebben een aflopend contract dat niet verlengd wordt. Voor Adams, een gediplomeerd kinesist, zou dit wel eens het einde van zijn profcarrière kunnen betekenen. Adams behoorde vorig jaar nochtans tot de WK-selectie in het Deense Bogense en was ook dit jaar in de elf wedstrijden waaraan hij deelnam slecht twee keer niet goed voor een plaats in de top tien. De 27-jarige Kempenaar heeft de hoop op een nieuwe verbintenis zeker nog niet opgegeven maar beseft dat de plaatsjes duur zijn.
