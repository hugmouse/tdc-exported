
# Odbory: Školská stávka kvůli platům má být ve středu příští týden

Published at: **2019-11-01T11:29:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/odbory-skolska-stavka-kvuli-platum-ma-byt-ve-stredu-pristi-tyden/1815934?utm_source=rss&utm_medium=feed)

Olomouc - Stávka kvůli platům učitelů by se měla uskutečnit příští týden ve středu. Její termín definitivně vyhlásí předseda Českomoravského odborového svazu pracovníků školství František Dobšík o dva dny dříve, v pondělí, řekla dnes ČTK šéfka krajského školského odborového svazu v Olomouckém kraji Eva Hrdličková. Dobšík reagoval tím, že o stávce zatím není rozhodnuto. Z dopisu vedení školských odborů, který zveřejnil spolek Pedagogická komora, vyplývá, že školy by měly být v den stávky 6. listopadu zavřené.
"Pokud nedojde k nějakému mimořádnému zvratu ve vyjednávání, jakože další vyjednávání už plánována nejsou, tak dojde k vyhlášení stávky v pondělí. Pan předseda Dobšík ji vyhlásí do médií a plánuje se na středu,“ řekla dnes ČTK Hrdličková. Podotkla, že školy potřebují určitý čas, aby se na stávku připravily a instruovaly žáky.
Dobšík ČTK řekl vedení školských odborů zatím jen rozeslalo do krajů dopis s tím, aby se zástupci odborů z regionů vyjádřili k možnosti stávky ve středu 6. listopadu. O ní se pak rozhodne podle jejich odezvy, uvedl.
V dopise, který odboráři poslali zaměstnancům škol, je termín stávky zřetelně stanoven na 6. listopadu. Poukazují na to, že jednání o navýšení platů pro pedagogické pracovníky v roce 2020 nenaplňují jejich oprávněný požadavek. "Vedení svazu na základě těchto skutečností rozhodlo o termínu vyhlášení stávky na středu 6. listopadu. V tento den by měly být školy a školská zařízení uzavřeny," stojí v dopise, který má ČTK k dispozici.
Odboráři nesouhlasí s navrhovaným růstem základů platů učitelů o osm procent, na němž se tento týden domluvili premiér Andrej Babiš (ANO) a ministr školství Robert Plaga (za ANO). Odbory požadovaly navýšení tarifů o deset procent a stávkou chtějí vyjádřit nesouhlas s Plagovými kroky.
Školští odboráři za Olomoucký kraj slovy své předsedkyně stávku podporují a mají připravený informační servis pro školy. Hrdličková přitom ČTK řekla, že zatím nedokáže odhadnout podporu škol v kraji.
"Vzhledem k tomu, že ta stávka ještě nebyla ani vyhlášena, nemám relevantní informace. Na školách, které se zatím ozvaly, jsou samozřejmě nerozhodnutí učitelé, ale jsou tam také skupinky radikálních, kteří jsou rozhodnuti stávkovat ve škole i částečně, i za cenu toho, že jejich někteří kolegové zůstanou pracovat a oni budou stávkovat. Takže nemůžeme říci, že by to bylo plošné zavírání škol," uvedla Hrdličková.
Za hlavní důvod stávky označila postoj ministra školství. "Tentokrát to není o množství peněz. Jde o postoj pana ministra a způsob jeho jednání se sociálními partnery. Není možné postupovat tak, jak to vidíme, že na něčem se dohodne a druhý den je vše jinak. Jde o jeho postoj ke způsobu, jakým chce rozdělit nenárokové a nárokové složky do tarifů," dodala Hrdličková.
