
# బెదిరించడానికే ఆ జీవో

Published at: **2019-11-07T03:12:40+00:00**

Author: ****

Original: [Andhrajyothy](https://www.andhrajyothy.com/artical?SID=948345)

ADVT
న్యూఢిల్లీ, (ఆంధ్రజ్యోతి): ‘‘మీడియాను, పాత్రికేయులను బెదిరించే ఉద్దేశంతోనే ఆంధ్రప్రదేశ్‌ ప్రభుత్వం 2430 జీవోను జారీ చేసినట్లు కనిపిస్తోంది. నిజానికి రాష్ట్ర ప్రభుత్వం ఇటువంటి జీవో జారీ చేయాల్సిన అవసరమే లేదు’’ అని ప్రెస్‌ కౌన్సిల్‌ ఆఫ్‌ ఇండియా (పీసీఐ) చైర్మన్‌ జస్టిస్‌ సీకే ప్రసాద్‌ అన్నారు. బుధవారం ఇండియన్‌ జర్నలిస్ట్స్‌ యూనియన్‌ (ఐజేయూ), ఆంధ్రప్రదేశ్‌ యూనియన్‌ ఆఫ్‌ వర్కింగ్‌ జర్నలిస్ట్స్‌ (ఏపీయూడబ్ల్యూజే) నేతలు ఆయనను కలిశారు. రాష్ట్ర ప్రభుత్వం జారీ చేసిన పై జీవోపై తక్షణమే చర్యలు తీసుకోవాలని వినతి పత్రం అందించారు. ఈ సందర్భంగా జస్టిస్‌ ప్రసాద్‌ పలు వ్యాఖ్యలు చేశారు. పత్రికలు అవాస్తవ కథనాలు, వార్తలు రాస్తున్నాయని భావిస్తే వ్యక్తులుగాని, ప్రభుత్వ సంస్థలు గాని తమకు ఫిర్యాదు చేయవచ్చునని చెప్పారు. అలాంటి వాటిపై విచారణ జరపడానికి పీసీఐ సిద్ధంగా ఉందన్నారు. ఈ జీవోపై చేపడుతున్న విచారణలో ఏపీయూడబ్ల్యూజే వాదనలు కూడా వింటామని హామీ ఇచ్చారు. తునిలో హత్యకు గురైన జర్నలిస్టు సత్యనారాయణ సంఘటనకు సంబంధించి ప్రభుత్వం, పోలీసు నివేదిక కోసం ఎదురుచూస్తున్నామని, నివేదిక రాకపోతే త్వరలో తామే నిర్ణయం తీసుకుంటామని తెలిపారు. ఇదే అంశంపై ఫిర్యాదు చేయడానికి జర్నలిస్టు నేతలు కేంద్ర సమాచార మంత్రి ప్రకాశ్‌ జావడేకర్‌ కార్యాలయానికి వెళ్లారు.
 మంత్రి అందుబాటులో లేకపోవడంతో ఆయన వ్యక్తిగత కార్యదర్శికి వినతి పత్రం అందించారు. అలాగే, పలు మీడియా సంస్థల అధినేతలు, మీడియా ప్రముఖులను కలిసి జీవోకు వ్యతిరేకం చేస్తున్న పోరాటానికి మద్దతు కూడగట్టారు. సంఘం నేతలు కలిసిన వారిలో ఇండియన్‌ న్యూస్‌ పేపర్‌ సొసైటీ అధ్యక్షుడు శేఖర్‌ గుప్తా, కార్యదర్శి అశోక్‌ కే భట్టాచార్య, కోశాధికారి షీలా భట్‌, పీసీఐ అధ్యక్షుడు అనంత్‌ భగైత్కర్‌, పీసీఐ మాజీ సభ్యుడు కే సచ్చిదానంద మూర్తి తదితరులు ఉన్నారు. జగన్‌ ప్రభుత్వం ఇటువంటి వివాదాస్పద జీవో తేవడం పట్ల వారంతా విస్మయం వ్యక్తం చేశారని ఏపీయూడబ్ల్యూజే అధ్యక్షుడు ఐవీ సుబ్బారావు వెల్లడించారు. ఈ బృందంలో కే అమర్‌నాథ్‌, అంబటి అంజనేయులు, ఆలపాటి సురేశ్‌ కుమార్‌, డి సోమసుందర్‌, చందు జనార్ధన్‌, నల్లి ధర్మారావు ఉన్నారు.
