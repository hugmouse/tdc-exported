
# نصرتی: شناخت خوبی از نود داریم

Published at: **2019-11-03T17:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619677/%D9%86%D8%B5%D8%B1%D8%AA%DB%8C-%D8%B4%D9%86%D8%A7%D8%AE%D8%AA-%D8%AE%D9%88%D8%A8%DB%8C-%D8%A7%D8%B2-%D9%86%D9%88%D8%AF-%D8%AF%D8%A7%D8%B1%DB%8C%D9%85)


        تیم گل ریحان البرز در هفته یازدهم رقابت‌های لیگ یک فوتبال به مصاف نود ارومیه خواهد رفت و این در حالی است که شاگردان نصرتی تا به اینجا متحمل شکست نشده‌اند.
      

        آفتاب‌‌نیوز :
      
محمد نصرتی، سرمربی تیم فوتبال گل ریحان البرز در گفت‌وگو با ایسنا درباره تساوی این تیم مقابل فجر سپاسی در هفته دهم لیگ یک گفت: بازی خوبی بود. بازیکنان تمام نکاتی که کادر فنی ذکر کرده بودند را به طور کامل اجرا کردند و طبق برنامه‌ای که داشتیم پیش رفتیم. اگر کمی جاه طلب بودیم می‌توانستیم پیروز شویم.
گل ریحان در ۱۰ هفته اخیر رقابت‌های لیگ یک متحمل شکست نشده است. نصرتی علت آن را در فرد یا پست خاصی نمی‌بیند بلکه او این موفقیت را در مشارکت بازیکنانش می‌داند. او گفت: تمام بازیکنان باهم به تیم کمک می‌کنند و با مشارکت است که تا به حال شکستی در این فصل نداشته‌ایم. البته بازیکنان با تجربه تیم ما مانند رضا معقولی، مصفی اکرامی، حسین پاپی و رضا ناصحی کمک شایانی به گل ریحان کرده‌اند.
سرمربی تیم گل ریحان با بیان اینکه اکثر تیم‌های لیگ یک به دنبال صعود به لیگ برتر هستند گفت: هدف گذاری تیم ما هم از ابتدای فصل صعود به لیگ برتر بوده اما برای هر بازی یک هدف انتخاب می‌کردیم و تا الان سعی کردیم طبق همان هدف‌ها پیش برویم.
گل ریحان فردا (دوشنبه) در یازدهمین هفته رقابت‌های لیگ یک مقابل نود ارومیه به میدان خواهد رفت. تیم نود با ۲۱ امتیاز در رده دوم جدول قرار دارد و شاگردان نصرتی با یک امتیاز کمتری دو پله از آنها پایین‌تر هستند. او با بیان اینکه شناخت خوبی از این تیم دارد گفت: با توجه به اینکه یک بازی دوستانه در نیم فصل با تیم نود داشتیم و با کمک آنالیزهای کادر فنی، شناخت خوبی از این تیم داریم. نود ارومیه یک تیم کامل و قال احترام است. امیدوارم فردا بازی خوبی از خود نشان دهیم و بتوانیم پیروز این دیدار باشیم.
