
# Ο Μαυρογιάννης απαντά σε ισχυρισμούς Τούρκου μονίμου αντιπ. στον ΟΗΕ

Published at: **2019-11-05T20:49:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595911/o-mavrogiannis-apanta-se-isxyrismous-tourkou-monimou-antip-ston-oie)

Με επιστολή του που απέστειλε στις 29 Οκτωβρίου και κυκλοφόρησε ως επίσημο έγγραφο της Γενικής Συνέλευσης των Ηνωμένων Εθνών, ο μόνιμος αντιπρόσωπος της Κύπρου, πρέσβης Ανδρέας Μαυρογιάννης, απαντά σε επιστολή του Τούρκου μονίμου Αντιπροσώπου, Φεριντούν Σινιρλίογλου, ο οποίος με αφορμή της ομιλία του Έλληνα Πρωθυπουργού, Κυριάκου Μητσοτάκη, στην ΓΣ του ΟΗΕ, επαναλάμβανε τις γνωστές προσπάθειες τις Άγκυρας να παρουσιάσει την τουρκική εισβολή του 1974 ως νόμιμη επιχείρηση. Η επιστολή Σινιρλίογλου είχε σταλεί στις 9 Οκτωβρίου και κυκλοφόρησε ως έγγραφο της Γενικής Συνέλευσης στις 21 του περασμένου μήνα. «Η Κύπρος, εδώ και δεκαετίες βρίσκεται κάτω από τη Δαμόκλειο Σπάθη της Τουρκίας, όχι μόνο ως θύμα των επιθετικών και επεκτατικών πολιτικών της, αλλά και ως αντικείμενο της αμείλικτης προπαγάνδας που επιχειρεί να διαστρεβλώσει το παρελθόν και να προκαταλάβει το μέλλον», σημειώνει στην επιστολή του ο Ανδρέας Μαυρογιάννης. Τονίζοντας ότι ενώ η Κύπρος που υπέφερε από μία εισβολή η οποία είχε ως αποτέλεσμα χιλιάδες απώλειες, άτομα που ακόμη αγνοούνται, καταστροφές και μαζικές παραβιάσεις ανθρωπίνων δικαιωμάτων, «προσβάλλεται από τον ξεδιάντροπο χαρακτηρισμό της ‘ειρηνευτικής επιχείρησης’ που έδωσε η Τουρκία στην επιθετικότητά της». Ο Κύπριος μόνιμος αντιπρόσωπος παραθέτει σειρά στοιχείων και επιχειρημάτων που καταρρίπτουν τις τουρκικές αιτιάσεις.«Καθώς τα γεγονότα στο έδαφος μιλούν από μόνα τους, αναφέρει μεταξύ άλλων, δεν υπάρχει απλά κανένας τρόπος να ισχυριστεί η Τουρκία ότι δεν εισέβαλε και δεν καταλαμβάνει από τότε σημαντικό τμήμα της Κύπρου. Όπως δήλωσε ο ίδιος ο Γενικός Γραμματέας στην έκθεσή του της 6ης Δεκεμβρίου 1974 (S / 11568), «οι τουρκικές ένοπλες δυνάμεις κατέχουν σήμερα περίπου το 40%» του νησιού». Ο κ. Μαυρογιάννης προσθέτει ότι αυτή η εισβολή και η συνεχιζόμενη κατοχή ήταν το αποκορύφωμα μιας μακρόχρονης τουρκικής πολιτικής για την δημιουργία δύο εθνοτικά καθαρών κρατών στην Κύπρο, η οποία οδήγησε τους Τουρκοκύπριους να εγκαταλείψουν κρατικούς θεσμούς και να αποσυρθούν σε θύλακες. «Η ένοπλη επιθετικότητα ενός κράτους έναντι άλλου όχι μόνο απαγορεύεται από το διεθνές δίκαιο, αλλά αποτελεί επίσης διεθνές έγκλημα», αναφέρει σε άλλο σημείο η επιστολή Μαυρογιάννη. «Η απελπισμένη προσπάθεια να βρεθεί μια βάση για την εισβολή στην Συνθήκη Εγγυήσεων του 1960 είναι μάταιη, διότι, στην πιο ακραία ερμηνεία της, η Συνθήκη δεν υπερβαίνει την ευθύνη για τη διατήρηση της συνταγματικής τάξης της Κύπρου, υπό την προϋπόθεση ότι γίνεται σύμφωνα με τον Χάρτη των Ηνωμένων Εθνών. Η χρήση βίας δεν μπορεί να δικαιολογηθεί με το πρόσχημα των λεγόμενων "δικαιωμάτων εγγύησης", ούτε μπορεί να καταλάβει έδαφος, να εκτοπίσει εκατοντάδες χιλιάδες ανθρώπους και να προβεί σε μαζικές και επίμονες παραβιάσεις των ανθρωπίνων δικαιωμάτων. Αυτές είναι οι αναμφισβήτητες πραγματικότητες που πρέπει να αντιληφθεί η Τουρκία», σημειώνει. Ο Κύπριος μόνιμος αντιπρόσωπος στον ΟΗΕ απαντά και στις αιτιάσεις του Τούρκου πρέσβη στο ζήτημα των υδρογονανθράκων. Επιτρέψτε μου να τονίσω, γράφει, «ότι η απειλή που επαναλαμβάνεται από την Τουρκία στην επιστολή της δεν αποτελεί πλέον απειλή αλλά πραγματικότητα των καθημερινών παραβιάσεων της κυριαρχίας και των κυριαρχικών δικαιωμάτων της Κύπρου στα χωρικά της ύδατα και στην αποκλειστική οικονομική της ζώνη / αιγιαλίτιδα ζώνη, συμπεριλαμβανομένης και της χρήσης βίας». Ο κ. Μαυρογιάννης σημειώνει πως, παρά τις επανειλημμένες εκκλήσεις του Συμβουλίου Ασφαλείας «για μείωση των εντάσεων στην Ανατολική Μεσόγειο», η Τουρκία έχει περικυκλώσει την Κύπρο με γεωτρητικά και σεισμικά πλοία τα οποία διεξάγουν παράνομες εξερευνήσεις υδρογονανθράκων, συνοδευόμενα από πολυάριθμα πολεμικά πλοία και καθημερινές περιπολίες εξοπλισμένων, μη επανδρωμένων αεροσκαφών, τα οποία, μαζί με τον αυξημένο αριθμό στρατιωτικών ασκήσεων, οδήγησαν σε έντονη στρατιωτικοποίηση της θάλασσας γύρω από την Κύπρο.  Ταυτόχρονα, συνεχίζει, «η Τουρκία αρνείται να αποδεχθεί την Σύμβαση των Ηνωμένων Εθνών για το Δίκαιο της Θάλασσας και το εθιμικό διεθνές δίκαιο, συμπεριλαμβανομένου του γεγονότος ότι τα νησιά έχουν θαλάσσιες ζώνες, και θέτει απαιτήσεις ακόμη και σε περιοχές όπου δεν θα μπορούσε σε καμία περίπτωση να θεωρηθεί ενδιαφερόμενο μέρος βάσει του διεθνούς δικαίου. Όσον αφορά τους Τουρκοκύπριους, αρκεί να πούμε ότι οι σαφώς αβάσιμοι ισχυρισμοί της Τουρκίας κατά των θαλάσσιων ζωνών της Κύπρου είναι, ipso facto, επιζήμιοι για όλους τους Κύπριους, συμπεριλαμβανομένων των Τουρκοκυπρίων». Στην επιστολή Μαυρογιάννη δίδονται απαντήσεις και στις τουρκικές απόπειρες να δικαιολογήσουν τις ενέργειές τους στην περίκλειστη περιοχή των Βαρωσίων. Ο Κύπριος πρέσβης, υπενθυμίζοντας ότι η περιφραγμένη περιοχή των Βαρωσίων υπάγεται στον άμεσο και αποκλειστικό στρατιωτικό έλεγχο της Τουρκίας, η τελευταία φέρει την αποκλειστική ευθύνη για την έλλειψη συμμόρφωσης με τα σχετικά ψηφίσματα του Συμβουλίου Ασφαλείας από της υιοθέτησής του, καθώς και για την περαιτέρω παραβίαση των υποχρεώσεών της βάσει των εν λόγω ψηφισμάτων, επιτρέποντας αυτό που χαρακτήρισε «επιστημονική καταγραφή». «Το γεγονός παραμένει πως, ο,τιδήποτε άλλο εκτός από την επιστροφή της περιφραγμένης περιοχής στους νόμιμους κατοίκους της υπό τη διοίκηση των Ηνωμένων Εθνών, παραβιάζει τα εν λόγω ψηφίσματα. Και για να είναι αληθής η δήλωση του Μόνιμου Αντιπροσώπου της Τουρκίας, ότι "οποιαδήποτε μελλοντικά βήματα στην περιφραγμένη περιοχή των Βαρωσίων θα είναι εντελώς σύμφωνα με το διεθνές δίκαιο", όλες οι ενέργειες της Τουρκίας σε σχέση με τα Βαρώσια πρέπει να έχουν αυτό το αποτέλεσμα και κανένα άλλο. Η Τουρκία πρέπει επίσης να σταματήσει να εκμεταλλεύεται τη βαθιά ριζωμένη επιθυμία των εκτοπισμένων νόμιμων κατοίκων των Βαρωσίων να επιστρέψουν, για να δικαιολογήσει την παραβίαση των ψηφισμάτων του Συμβουλίου Ασφαλείας». Κλείνοντας την επιστολή του, ο μόνιμος αντιπρόσωπος της Κύπρου αναφέρει πως παρά τα παραπάνω, χαιρετίζει τον ισχυρισμό του Τούρκου μονίμου αντιπροσώπου ότι η Τουρκία υποστηρίζει μια δίκαιη και διαρκή διευθέτηση στο Κυπριακό, με βάση τον διάλογο και την διπλωματία. «Ελπίζω να είμαι σε θέση, στο εγγύς μέλλον, να καλωσορίσω απτές δεσμεύσεις  της Τουρκίας που να τεκμηριώνουν αυτόν τον ισχυρισμό», σημειώνει. Πηγή: ΚΥΠΕ 
