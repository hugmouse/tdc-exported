
# کلاهبرداری از زنان جوان با ترفند استخدام مدلینگ

Published at: **2019-11-03T14:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619643/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%B2%D9%86%D8%A7%D9%86-%D8%AC%D9%88%D8%A7%D9%86-%D8%A8%D8%A7-%D8%AA%D8%B1%D9%81%D9%86%D8%AF-%D8%A7%D8%B3%D8%AA%D8%AE%D8%AF%D8%A7%D9%85-%D9%85%D8%AF%D9%84%DB%8C%D9%86%DA%AF)


        افراد سودجو با ترفندهای خاص از قبیل پیشنهادهای اغوا کننده با موضوع استخدام مدلینگ، اقدام به کلاهبرداری از کاربران مخصوصا خانم‌های جوان می‌کنند.
      

        آفتاب‌‌نیوز :
      
سرهنگ علی موالی، رییس پلیس فتا قم توصیه کرد: با توجه به اینکه بعضی از کاربران به خصوص خانم‌ها عکس‌های شخصی خود را بر روی پروفایل‌ها و صفحات شبکه‌های مجازی خود بارگزاری می‌کنند، کلاهبرداران با بررسی آن عکس‌ها، روحیه طعمه‌های خود را بررسی نموده و با تعریف از ظاهر آن‌ها و بیان جملاتی حساب شده وعده پیشرفت مالی و اجتماعی را به آن‌ها می‌دهند.
وی ادامه داد: بعضی از جوانان تمایل به کسب شهرت همراه با ثروت را دارند لذا با تبلیغات اغوا کننده کلاهبرداران وارد عرصه مدلینگ شده و با هدف کسب درآمد و معروفیت اجتماعی دوست دارند چشم‌ها را به خود خیره کنند. غافل از اینکه نمی‌دادند افتادن در دام این کلاهبرداران می‌تواند تا چه اندازه تبعات روحی، اجتماعی و بعضا جسمی را برای آن‌ها ایجاد نماید.
وی افزود: افراد سودجو پس از اخذ اطلاعات از طعمه‌های خود، از آن‌ها می‌خواهند که تن به خواسته‌های شیطانی آن‌ها دهند. در صورتی که با مخالفت روبرو شوند، تهدید به انتشار اطلاعات خصوصی قربانی می‌کنند. ما در پلیس فتا بعضا شاهد بوده‌ایم که قربانیان این جرایم با ترس از خطر افتادن آبروی خود و بدون هماهنگی با پلیس و نزدیکان خود دردام‌های مختلف قرار گرفته و گاه با بحرانی شدن اوضاع اقدام به خودکشی می‌کنند.
این مقام انتظامی توصیه کرد: مردم فریب لینک‌های تبلیغاتی که با عناوین مدلینگ، شوی لباس و ارائه خدماتی از این قبیل منتشر می‌شود را نخورند و به هیچ وجه عکسی در اختیار افراد سودجو قرار ندهند، همچنین بدون پرس‌وجو از پلیس فتا و بزرگترهای خانواده به محل‌های پیشنهادی این افراد برای گرفتن عکس مراجعه نکنند.
سرهنگ موالی اشاره کرد: حفظ حریم خصوصی در فضای مجازی بیشتر در اختیار خود کاربر است، هر فعال فضای مجازی می‌بایست از انتشار و در اختیار قرار دادن اطلاعات محرمانه و شخصی خود از قبیل مشخصات هویتی، عکس و فیلم خانوادگی در فضای مجازی و شبکه‌های اجتماعی خودداری کند تا در دام مجرمان سایبری قرار نگیرد.
