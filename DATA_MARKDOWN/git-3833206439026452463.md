
# Юридическият факултет на ПУ домакин на национален студентски дискусионен форум

Published at: **2019-11-04T08:45:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Yuridicheskiyat-fakultet-na-PU-domakin-na-nacionalen-studentski-diskusionen-forum-910960)

На 4 и 5 ноември 2019 г. в зала "Нева“ на хотел "Санкт Петербург“ ще се проведе Национален студентски дискусионен форум по международно хуманитарно право. Домакин на събитието е Юридическият факултет на Пловдивския университет "Паисий Хилендарски", като форумът е част от проект "Динамика в развитието на международното хуманитарно право" на фонд "Научни изследвания" към ПУ. Съорганизатор на проявата е Български червен кръст, а Регионалната делегация на Международния комитет на Червения кръст в Белград също подкрепя провеждането на събитието.
Във форума ще вземат участие студенти от Пловдивския университет "Паисий Хилендарски", Софийския университет "Св. Климент Охридски", Великотърновския университет "Св. св. Кирил и Методий", Университета за национално и световно стопанство, Националния военен университет "Васил Левски", Висше Военноморско Училище "Н. Й. Вапцаров“, Медицинския университет в Пловдив. Специални гост-лектори на форума са: доц. д-р Диана Ковачева – омбудсман на Република България; доц. д.ю.н. Живко Драганов – декан на Юридическия факултет на УНСС; г-жа Яна Михайлова – главен експерт в Министерството на външните работи и г-жа Александра Василева – експерт от Български червен кръст.
Модератор на събитието ще бъде заместник-деканът на Юридическия факултет на ПУ "Паисий Хилендарски“ – доц. д-р Христо Паунов. Той е член на Националния съвет на БЧК и координира дейността на единствения в страната Студентски клуб по международно хуманитарно право. По време на форума презентации по определени теми, свързани с международното хуманитарно право, ще имат също така студенти и курсанти.
На 4 ноември форумът се бъде открит официално в 16.00 ч., като презентациите през първия ден ще продължат до 19.00 ч., а през втория ден, 5 ноември – от 9.00 до 12.00 ч.
"Проектът "Динамика в развитието на международното хуманитарно право" представлява възможност през призмата на гледната точка на студентите, да се разгледат различните аспекти в динамиката и развитието на международното хуманитарно право, хуманитарните принципи и ценности, както и да се засегнат основни проблеми, които стоят пред обществото ни в глобален мащаб“, каза заместник-деканът на Юридическия факултет на ПУ. "Идеята е да се обхване широк спектър от въпроси, свързани с международното хуманитарно право и неговото изучаване, разбиране и разпространение от студенти, като се изготвят ръководство по въведение в хуманитарното право и практически речник на основните термини в международното хуманитарно право“, сподели още доц. Паунов.
Проектът се реализира от екип от петима студенти от Юридическия факултет на ПУ "Паисий Хилендарски“ под ръководството на доц. д-р Христо Паунов.
