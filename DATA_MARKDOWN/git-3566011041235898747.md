
# بدهی تأمین اجتماعی به سیستم درمان کشور چقدر است؟

Published at: **2019-11-02T09:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544017.html/%D8%A8%D8%AF%D9%87%DB%8C-%D8%AA-%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%A8%D9%87-%D8%B3%DB%8C%D8%B3%D8%AA%D9%85-%D8%AF%D8%B1%D9%85%D8%A7%D9%86-%DA%A9%D8%B4%D9%88%D8%B1-%DA%86%D9%82%D8%AF%D8%B1-%D8%A7%D8%B3%D8%AA-)

نائب رئیس اول کمیسیون بهداشت مجلس گفت: تأمین اجتماعی هشت هزار و ۵۰۰ میلیارد تومان به سیستم درمان کشور بدهکار است که در سفر وزیر بهداشت به گیلان مقرر شد ۶۰ درصد آن در سال ۹۸ پرداخت شود.
به گزارش شبکه اطلاع رسانی راه دانا؛ محمدحسین قربانی امروز در جمع خبرنگاران با بیان اینکه طرح تحول سلامت یک کار بسیار ارزشمند بوده است، اظهار کرد: بیماران در هنگام بیماری خود فقط باید دغدغه درمان داشته و نباید هیچ نگرانی را از بابت هزینه درمان تحمل کنند که هدف از طرح تحول سلامت نیز انجام این کار بوده است.
وی مهمترین اقدام مجلس را معرفی یک متولی برای طرح تحول سلامت عنوان کرد و گفت: در اوایل اجرایی شدن این طرح مشخص نبود متولی آن وزارت رفاه، دولت است و یا وزارت بهداشت، به همین دلیل مجلس متولی طرح تحول سلامت را وزارت بهداشت معرفی کرد که کار بسیار خوبی بوده است‌.   نائب رئیس اول کمیسیون بهداشت مجلس شورای اسلامی با اشاره به سازوکارهای مناسب تعیین‌شده طرح تحول سلامت تصریح کرد: در سال ۹۳ دولت و مجلس سازوکار بسیار خوبی را برای طرح تحول سلامت تعیین کردند و اگر می‌بینید که این طرح با مشکلاتی روبه‌رو شده دلیلش عدم درست اجراشدن سازوکار آن توسط دانشگاه علوم پزشکی است.   قربانی با تأکید بر تعهد دولت برای اجرایی شدن طرح تحول سلامت برای آحاد مردم بیان کرد: در برنامه ششم توسعه و در ماده ۷۶ مجلس برای دولت تعهد ایجاد کرد تا بیمه سلامت را برای آحاد مردم اجرایی کند و اگر اختلالی ایجادشده دلیل این امر نبود آمار کافی و درست از تعداد افراد بیمه‌شده در کشور است.   وی نبود آمار کافی از بیمه‌شدگان را یکی از مشکلات در حوزه بیمه سلامت دانست و گفت: زمانی که نام‌نویسی برای بیمه سلامت شروع شد، وزیر بهداشت سابق تعداد افراد بیمه نشده در کشور را پنج میلیون نفر برشمرد درحالی‌که با آغاز ثبت‌نام 13 میلیون نفر در بیمه سلامت ثبت‌نام کردند که این امر نشان‌دهنده نبود آمار کافی از افراد بیمه‌شده در کشور است.   نائب رئیس اول کمیسیون بهداشت مجلس شورای اسلامی با اشاره به تأمین هزینه بیمه توسط منابع پایدار تصریح کرد: اگر دولت بخواهد همین افراد تحت پوشش بیمه سلامت را خدمات‌دهی کند نیاز به ۲۲ هزار میلیارد تومان اعتبار است که باید این هزینه از یک منبع پایدار تأمین شود در غیر این صورت از آنجا که بودجه ما وابسته به نفت است این مشکلات ادامه‌دار خواهد بود.   دولت در برابر سلامت مردم مسؤول است   قربانی با درخواست از دولت برای توجه به طرح تحول سلامت در لایحه بودجه افزود: طبق قوانین داخلی مجلس، مجلس تنها می‌تواند در ۱۰ بودجه تغییر ایجاد کند و برای تعیین یک منبع پایدار در تأمین هزینه بیمه سلامت، دولت باید در لایحه بودجه به آن توجه کند.   وی با اذعان به اینکه دولت مکلف است به وضعیت سلامت مردم توجه کند، بیان کرد: طبق سیاست‌های ابلاغی مقام معظم رهبری و بر اساس قانون اساسی، باید حق بیمه توسط دولت پرداخت شود زیرا در برابر سلامت مردم مسؤول است.   عضو مجمع نمایندگان گیلان در مجلس شورای اسلامی با اعلام میزان بدهی بیمه تأمین اجتماعی به سیستم درمان کشور گفت: بر اساس آمار بیمه تأمین اجتماعی هشت هزار و ۵۰۰ میلیارد تومان به سیستم درمان بدهکار است و آنچه باید تأمین اجتماعی بپردازد پرداخت مبلغی است که از درمان دریافت می‌کند و آن حق‌الناس بوده و در سفر وزیر بهداشت به گیلان مقرر شد تأمین اجتماعی در سال ۹۸ چیزی بالغ‌بر ۶۰ درصد مطالبات را پرداخت و مابقی در طی دو ماه پرداخت شود که امیدوارم به زودی عملیاتی شود.   نسخه‌پیچی الکترونیکی زودتر فعال شود/دولت منابع مالی بیمه ایثارگران و جانبازان را پرداخت کند   قربانی با بیان اینکه انتظار ما از بیمه سلامت اجرایی شدن هرچه سریع‌تر نسخه‌پیچی الکترونیکی است، تصریح کرد: ما بارها به بیمه سلامت اعلام کردیم که نسخه‌پیچی الکترونیکی و هم‌پوشانی بیمه‌ها را در کشور به‌طور کامل اجرایی کنند که این کار تاکنون کامل انجام‌شده و نیازمند همکاری جدی میان بیمه سلامت و تأمین اجتماعی است زیرا از  هدر رفتن منابع مالی جلوگیری می‌کند.   وی با انتقاد از دولت بابت عدم پرداخت منابع مالی بیمه ایثارگران و جانبازان افزود: دولت مکلف است سه هزار میلیارد تومان به بیمه دی برای ایثارگران و جانبازان پرداخت کند که تاکنون تنها ۷۵۰ میلیارد تومان آن پرداخت‌شده است.   منبع: فارس
