
# Μέγαρα : Οι απειλές του δράστη πριν το φονικό

Published at: **2019-11-02T11:00:40+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/society/megara-oi-apeiles-tou-drasti-prin-to-foniko/)

Όλο και περισσότερες πληροφορίες αναφορικά με όλα όσα οδήγησαν στο φονικό των Μεγάρων έρχονται στο φως της δημοσιότητας όσο περνούν οι ώρες και ξετυλίγεται το κουβάρι της υπόθεσης.
Ο δράστης είναι ένας 51χρονος, ο οποίος μπήκε στο σπίτι του κουνιάδου του και άρχισε να πυροβολεί σκοτώνοντας τον ίδιο και τραυματίζοντας τη 43χρονη σύζυγό του, η οποία μεταφέρθηκε στο Θριάσιο νοσοκομείο και βρίσκεται εκτός κινδύνου.

        Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του
      
Αμέσως οι αστυνομικοί εξαπέλυσαν ανθρωποκυνηγητό για τον εντοπισμό του, ωστόσο ο ίδιος λίγες ώρες μετά παραδόθηκε.
Σύμφωνα με όσα μετέδωσε το κεντρικό δελτίο ειδήσεων του Star, ο κατηγορούμενος για το έγκλημα στα Μέγαρα, αντιμετωπίζει ψυχολογικά προβλήματα. Εδώ και λίγο καιρό είχαν ξεκινήσει οι διαδικασίες για να πάρει διαζύγιο με τη γυναίκα του.
Όπως ισχυρίστηκε η σύζυγος στην κατάθεσή της, υπήρχαν απειλές. Συγκεκριμένα, σύμφωνα με πληροφορίες του Star, ο άνδρας της έλεγε πως «θα τα πληρώσει όλα ο αδελφός σου».
Επίσης, όπως αναφέρεται στο κεντρικό δελτίο ειδήσεων του Star, πριν από το έγκλημα, ο κατηγορούμενος είδε τη γυναίκα και το παιδί του, ενώ δεν ήταν προγραμματισμένη μια συνάντηση.
Ο 51χρονος πήγε για λίγο να δει το παιδί του, αλλά αρνήθηκε να το πάρει και να πάνε βόλτα όπως του πρότεινε η σύζυγός του. Στη συνέχεια πήγε στο σπίτι του κουνιάδου του στα Μέγαρα και τον σκότωσε.
Μάλιστα, χθες, οι δικηγόροι του ζευγαριού, κατέληξαν στο ιδιωτικό συμφωνητικό με το οποίο θα υπήρχε λύση στον γάμο τους, γεγονός που φαίνεται ότι πυροδότησε το μένος του.
«Δεν θυμάμαι τίποτα, δεν θυμάμαι τι έκανα. Είμαι άρρωστος άνθρωπος», φέρεται να δήλωσε στους αστυνομικούς ο 50χρονος σωφρονιστικός υπάλληλος που σκότωσε τον κουνιάδο του μπροστά στο ανήλικο παιδί του.
Εκεί επικαλέστηκε ότι δεν θυμάται πώς εκτυλίχθηκαν τα γεγονότα και ότι πάσχει από ψυχική νόσο, για την οποία λαμβάνει θεραπευτική αγωγή και για αυτό τον λόγο υπηρετούσε σε θέση γραφείου στις Φυλακές Κορυδαλλού.
Το όπλο το έφερε παρανόμως και βεβαίως παρά την… έλλειψη μνήμης του, επέδειξε αρκετή διαύγεια ώστε και να εξαφανιστεί από το σημείο με το αυτοκίνητό του και να απορρίψει το όπλο που δεν υπέδειξε στους αστυνομικούς που βρίσκεται.
Σύμφωνα με πληροφορίες, ο δράστης που είχε χωρίσει με τη γυναίκα του, σκότωσε τον κουνιάδο του και τραυμάτισε σοβαρά την 43χρονη γυναίκα του τελευταίου, καθώς τους θεωρούσε υπεύθυνους για τον χωρισμό του.
«Μπείτε μέσα, δεν είναι τίποτα. Δυναμιτάκια είναι…». Με αυτό τον τρόπο απάντησε ο 50χρονος σωφρονιστικός υπάλληλος στους περίοικους που βγήκαν στα μπαλκόνια τους για να δουν τι έχει συμβεί, ακούγοντας τους πυροβολισμούς στο σπίτι του θύματος.
Οι περισσότερες από τις βολίδες, έπληξαν τον 48χρονο γιατρό στα γεννητικά όργανα και ψηλά στο μηρό, ενώ η σύζυγός του τραυματίστηκε κι αυτή στο πόδι.
Σύμφωνα με πληροφορίες, το θύμα πριν ξεψυχήσει πρόλαβε να ψελλίσει το όνομα του δολοφόνου.
Βγαίνοντας από το σπίτι, ο δράστης φέρεται να έπεσε πάνω στον αδελφό της γυναίκας που πυροβόλησε, ο οποίος και κατάλαβε τι είχε κάνει.
«Ήταν απροειδοποίητη η επίσκεψη του δράστη. Κανείς δεν περίμενε να γίνει κάτι τέτοιο και για τον λόγο που έγινε» είπε ξάδελφος της 43χρονης γυναίκας.
Γείτονας του θύματος περιέγραψε, επίσης, στους δημοσιογράφους τη στιγμή που άκουσε τους πυροβολισμούς. «Άκουσα τους πυροβολισμούς, πετάχτηκα έξω αλλά δεν μπορούσα να πλησιάσω γιατί υπήρχε πανικός. Ήταν απότομο, ξαφνικά στην απόλυτη ησυχία» είπε.
Ο ίδιος πρόσθεσε πως το θύμα ήταν ένας αξιόλογος άνθρωπος, σοβαρός και η οικογένειά του δεν είχε δώσει ποτέ δικαίωμα να τη σχολιάσουν αρνητικά. «Πρέπει να τους αιφνιδίασε. Ήταν τα παιδάκια μέσα, όλη η οικογένεια ήταν ανάστατη» τόνισε.
Σύμφωνα με στοιχεία που αναδείχθηκαν τις τελευταίες ώρες, ο σωφρονιστικός υπάλληλος ακολουθούσε φαρμακευτική αγωγή για τα ψυχολογικά προβλήματα που αντιμετώπιζε.
Μάλιστα, εμφανιζόταν εξοργισμένος γιατί δεν μπόρεσε να δει το παιδί του προσφάτως που είχε την ονομαστική του εορτή.
Αντικείμενο προστριβής ακόμη θεωρούσε ότι οι συγγενείς του υποτιμούσαν την επαγγελματική δραστηριότητά του και εξέφραζαν αντιρρήσεις για τον γάμο του.
Στο μεταξύ, ο 50χρονος είχε προχωρήσει λίγες ώρες πριν την αιματηρή επίθεση σε ξυλοδαρμό διευθυντικού στελέχους των φυλακών Κορυδαλλού επειδή δεν εγκρινόταν η τοποθέτησή του σε υπηρεσία φρούρησης.
Σύμφωνα με πληροφορίες, ο δράστης της επίθεσης που ήταν σωφρονιστικός υπάλληλος από το 1991 -αρχικά στις φυλακές Χαλκίδας – διέμενε το τελευταίο χρονικό διάστημα στο Λαγονήσι ύστερα κι από τον χωρισμό με την σύζυγό του.
Σύμφωνα με μαρτυρίες εξέφραζε την οργή του για τον χωρισμό του, αλλά και το γεγονός ότι δεν μπορούσε να συναντήσει εύκολα το ανήλικο παιδί του. Ακόμη, δήλωνε συγκλονισμένος από τον πρόσφατο θάνατο της μητέρας του.
Επιπλέον, πίεζε τους υπεύθυνους των φυλακών Κορυδαλλού να τον επαναφέρουν ως φρουρό στις φυλακές -είχε τοποθετηθεί διοικητικός υπάλληλος- προκειμένου να αλλάξει το ωράριο του και να διευκολύνονται οι μετακινήσεις του από το Λαγονήσι.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
