
# نامه ۲۰۰ سینماگر با تاکید بر آزادی بیان و اندیشه

Published at: **2019-11-02T17:42:00+00:00**

Author: ****

Original: [جامعه خبری تحلیلی الف](https://www.alef.ir/news/3980811160.html)

جمعی از دست‌اندرکاران سینمای ایران در بیانیه‌ای نسبت به برخی مسائل روز سینما انتقاد کردند.
 به گزارش ایسنا، در ابتدای این بیانیه آمده است: «ما سینماگران، گروهی نویسنده، کارگردان، تهیه‌کننده، بازیگر و طیفی از نیروی انسانی با تخصص‌های گوناگون و دست‌اندرکار هنر و صنعت سینما هستیم که برای آفریدن یک اثر در قالب فیلم مستند، داستانی یا انیمیشن فعالیت می‌کنیم. اما سال‌ها است موقعیت حرفه‌ای ما مورد هجوم و آسیب قرار گرفته است.»
این سینماگران در ادامه مشکلاتی را که نسبت به آن‌ها گله‌مند هستند این‌گونه برشمرده‌اند: نداشتن امنیت شغلی و بیکاری‌های طولانی‌مدت، تبعیض‌در توزیع فرصت‌ها و امکانات، نداشتن حق مالکیت فکری به دلیل نبود قانون جامع و کامل، سوءاستفاده از آثار و ایده‌ها در اینترنت، شبکه‌های ماهواره‌ای و خانگی، تعدد مراکز تصمیم‌گیری برای سینما، سختی‌ها و مشکلات پروسه دریافت مجوز و نگاه‌های سلیقه‌ای در شوراها، توقیف طولانی‌مدت برخی آثار، دراختیار قرار داشتن بیشتر سالن‌های سینمایی توسط برخی نهادها و دیدگاه سلیقه‌ای آن‌ها در اکران، تولید فیلم‌هایی با محتوای نازل در پی نوع حمایت دولت و نهادهای دیگر، سوء استفاده از ارزش‌ها به بهانه‌ فیلم ارزشی و به قصد تصاحب سرمایه‌های عمومی و ایجاد رانت‌، تخریب فیلم‌های مستقل و برهم زدن موازنه‌ اقتصاد طبیعی میان دو سوی تولید و عرضه با برخی سرمایه‌های مشکوک.
نام ۲۰۰ نفر از سینماگران در پای این نامه به‌عنوان امضاگران آن آمده است.
