
# വിപ്ലവം രചിക്കാൻ ഹ്യുണ്ടേയ്‌; ഹൈഡ്രജനില്‍ ഓടുന്ന ഡ്രൈവറില്ലാ ട്രക്ക്

Published at: **2019-11-01T10:52:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/fasttrack/auto-news/2019/11/01/hyundai-driverless-hydrogen-truck.html)

ഭൂതകാലത്തെ ഡിസൈനും ഭാവിയിലെ സാങ്കേതികവിദ്യയും കൂട്ടിയിണക്കിയാണ് ദക്ഷിണകൊറിയന്‍ വാഹനനിര്‍മാതാക്കളായ ഹ്യുണ്ടേയ്‌ തങ്ങളുടെ പുത്തന്‍ ട്രക്ക് അവതരിപ്പിച്ചിരിക്കുന്നത്. ഹൈഡ്രജനില്‍ ഓടുന്ന ഡ്രൈവറില്ലാത്ത ഈ ചരക്ക് വാഹനം കണ്ടാല്‍ 1930കളില്‍ അമേരിക്കയിലുണ്ടായിരുന്ന സ്റ്റീംലൈനര്‍ ട്രെയിനാണ് ഓര്‍മവരിക. എച്ച്ഡിസി 6 നെപ്റ്റിയൂണ്‍ എന്ന് പേരിട്ടിരിക്കുന്ന തങ്ങളുടെ ട്രക്കിന് സഞ്ചരിക്കാന്‍ പാകത്തിലേക്ക് അമേരിക്കയിലെ റോഡുകള്‍ 2030ല്‍ പാകമാകുമെന്നാണ് ഹ്യുണ്ടേയ്‌യുടെ കണക്കുകൂട്ടല്‍!‍
ഒറ്റനോട്ടത്തില്‍ വാതിലുകളോ പടികളോ കാണാത്തവിധമാണ് ഹ്യുണ്ടേയ്‌ ഈ ട്രക്ക് ഡിസൈന്‍ ചെയ്തിരിക്കുന്നത്. ഇതിലെങ്ങനെ കയറിപ്പറ്റുമെന്ന് ആലോചിക്കുന്നവര്‍ക്ക് എളുപ്പത്തിലൊന്നും ഉത്തരം കിട്ടുകയുമില്ല. ട്രക്കിന്റെ ബോഡിയോട് ചേര്‍ന്നിരിക്കുന്ന സ്ലൈഡിംങ് വാതിലുകളും ഡിസൈനൊപ്പം ഒളിച്ചിരിക്കുന്ന ചവിട്ടുപടികളുമാണ് അന്യഗ്രഹവാഹനത്തെ പോലെ തോന്നിപ്പിക്കുന്ന എച്ച്ഡിസി 6 നെപ്റ്റിയൂണിനുള്ളത്.
മലിനീകരണം വളരെ കുറവാണെന്നതാണ് ഈ ചരക്കുവാഹനത്തിന്റെ മറ്റൊരു പ്രധാന പ്രത്യേകത. ഈ ട്രക്ക് പുറകുവശത്തെ പൈപ്പിലൂടെ പുറത്തുവിടുന്ന പുക നോക്കി പോകുന്നവര്‍ കാണുക പച്ച വെള്ളമായിരിക്കും. ചരക്കുവാഹനങ്ങള്‍ വഴിയുള്ള അന്തരീക്ഷമലിനീകരണത്തിനുള്ള ഹ്യുണ്ടേയ്‌യുടെ ഉത്തരമെന്ന നിലയിലാണ് അവര്‍ നോര്‍ത്ത് അമേരിക്കന്‍ കൊമേഴ്‌സ്യല്‍ വാഹന പ്രദര്‍ശനത്തില്‍ തങ്ങളുടെ ഉൽപന്നത്തെ അവതരിപ്പിച്ചത് തന്നെ.
അന്തരീക്ഷത്തിലെ മലിനമായ വായുവിനെപോലും വലിച്ചെടുത്ത് ആവശ്യത്തിന് ഉപയോഗിച്ച് ശുദ്ധീകരിച്ച് പുറത്തുവിടാന്‍ ഈ ട്രക്കിലെ വിവിധ ഘട്ടങ്ങളായുള്ള ഫില്‍റ്ററിങ് സംവിധാനത്തിനാകുമെന്നും കമ്പനി അവകാശപ്പെടുന്നു. സാധാരണ ട്രക്കുകളെ അപേക്ഷിച്ച് 90 ശതമാനം കുറവ് കാര്‍ബണ്‍ മാത്രമായിരിക്കും ഈ ഹ്യുണ്ടേയ്‌ ട്രക്ക് പുറത്തുവിടുക.
1936 മുതല്‍ 1959 വരെ അമേരിക്കയില്‍ സജീവമായിരുന്ന ആവി എൻജിന്‍ ട്രയിനുകളുടെ രൂപത്തില്‍ നിന്ന് പ്രചോദനം ഉള്‍ക്കൊള്ളുന്നതാണ് ട്രക്കിന്റെ ഡിസൈന്‍. മുന്‍ധാരണകളൊന്നുമില്ലാതെ ഭാവിയിലെ ആവശ്യങ്ങള്‍ കണക്കിലെടുത്ത് രൂപപ്പെടുത്തിയതാണ് എച്ച്.ഡി.സി നെപ്റ്റിയൂണിന്റെ ഡിസൈനെന്നാണ് ഹ്യുണ്ടേയ് മോട്ടോര്‍ ഗ്രൂപ്പ് ചീഫ് ഡിസൈന്‍ ഓഫീസര്‍ പറഞ്ഞത്. 
തങ്ങളുടെ ആദ്യത്തെ ഹൈഡ്രജന്‍ ഇന്ധനമായുള്ള വാഹനവുമായാണ് ഹ്യുണ്ടേയ്‌ അമേരിക്കയിലെ ചരക്കു ഗതാഗതരംഗത്തേക്ക് വരുന്നത് വമ്പന്‍ പദ്ധതികളുമായാണ്. 2030 ആകുമ്പോഴേക്കും പ്രതിവര്‍ഷം അഞ്ച് ലക്ഷത്തോളം ഹൈഡ്രജന്‍ ഇന്ധനമായുള്ള ട്രക്കുകള്‍ വിപണിയിലെത്തിക്കുകയാണ് കമ്പനിയുടെ ലക്ഷ്യം. ഇത് വിജയിച്ചാല്‍ അമേരിക്കയിലെ മാത്രമല്ല മറ്റു പല രാജ്യങ്ങളിലേയും ചരക്കു ഗതാഗതം ഹ്യുണ്ടേയ്‌യുടെ നെപ്റ്റിയൂണ്‍ ട്രക്ക് വരുതിയിലാക്കും.
English Summary: Hyundai Hydrogen Truck Concept 
