
# کشته شدن چند تن از معترضان عراقی در جریان حمله به کنسولگری ایران در کربلا

Published at: **2019-11-04T15:11:56+00:00**

Author: ****

Original: [RFI](http://fa.rfi.fr/%DA%A9%D8%B4%D8%AA%D9%87-%D8%B4%D8%AF%D9%86-%DA%86%D9%86%D8%AF-%D9%86%D9%81%D8%B1-%D8%A7%D8%B2-%D9%85%D8%B9%D8%AA%D8%B1%D8%B6%D8%A7%D9%86-%D8%B9%D8%B1%D8%A7%D9%82%DB%8C-%D8%AF%D8%B1-%D8%AC%D8%B1%DB%8C%D8%A7%D9%86-%D8%AD%D9%85%D9%84%D9%87-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%B1%D8%A8%D9%84%D8%A7-20191104/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        در ادامه تظاهرات در شهرهای مختلف عراق، روز دوشنبه دست‌کم چهار نفر از معترضان در مقابل کنسولگری ایران در کربلا کشته شدند. همچنین براساس گزارش‌ها 19 نفر در اثر تیراندازی نیروهای امنیتی عراق زخمی شده‌اند. ایران از زائران ایرانی خواست که به کربلا و نجف سفر نکنند.
      
در حالی که " عادل عبدالمهدی" نخست وزیر عراق روز یکشنبه سوم نوامبر با درخواست از تظاهرکنندگان برای "بازگشت به زندگی عادی" گفته بود که زمان پایان اعتراضات خیابانی و تعطیلی روند عادی زندگی اجتماعی و اقتصادی فرا رسیده است، اما معترضان با شدت بخشیدن بر اعتراضات و نافرمانی‌های مدنبی بار دیگر به خیابان‌ها ریختند.
شامگاه یکشنبه 3 نوامبر/ 12 آبان عده‌ای از تظاهرکنندگان تلاش کردند از دیوار کنسولگری ایران در کربلا بالا بروند و آن را آتش بزنند.
آنها در حالی که شعار " کربلا آزاد، ایران بیرون" را بر دیوارهای کنسولگری نوشتند، همچنین پرچم‌های عراق را بر دیوارهای آن آویختند.
در واکنش به این اعتراضات، نظامیان ارتش عراق با شلیک به سوی معترضان برای جلوگیری از ورود آنها به داخل کنسولگری، باعث کشته‌ شدن چهار نفر و زخمی شدن 19 نفر  شدند.
سرکنسول ایران در کربلا به متقاضیان سفر به عتبات گفت:" زائران تا برقراری امنیت لازم، سفر خود را به تعویق بیندازند. زیرا اکنون شرایط مناسبی برای حضور زائران در کربلا و نجف وجود ندارد."
میرمسعود حسینیان به خبرگزاری فارس گفت که اکنون با توجه به "مشکلات" ایجاد شده، "شرایط مناسبی" برای حضور زائران در کربلا و نجف وجود ندارد و "متأسفانه برخلاف هشدارها"، تعدادی از زائران ایرانی در عراق حضور دارند. وی تأکید کرد که این افراد "ّباید زودتر به کشور" بازگردند.
یکی از تظاهرکنندگان عراقی که در محل حضور داشته به خبرگزاری فرانسه گفته است: " آنها به جای پراکنده کردن ما، می‌خواهند ما را بکشند. چون در هوا تیراندازی نمی‌کنند. پلیس از کنسولگری یک کشور خارجی محافظت می‌کند در حالی که ما فقط می‌خواهیم که کشورمان آزاد باشد و هیچ کشور دیگری آن را کنترل نکند."
تظاهرکنندگان عراقی در روزهای گذشته به حضور نیروهای ایران در کشورشان و همچنین به اینکه تهران سیستم سیاسی عراق را هدایت می‌کند اعتراض کرده و این سیستم را "فاسد" و "بی کفایت" خوانده‌اند.
آنها همچنین به وضعیت بیکاری در عراق و نیز سطح پایین خدمات اجتماعی اعتراض دارند.
در حالی که اعتراضات در شهرهای مختلف عراق و درخواست‌ها برای "سرنگونی رژیم" این کشور از تقریبا یک ماه پیش آغاز شده، از چند روز پیش این اعتراضات بر موضوع حضور ایران در عراق متمرکز شده است.
از سوی دیگر قاسم سلیمانی، فرمانده سپاه قدس (شاخه برون مرزی سپاه پاسداران در عراق و سوریه) طی یک ماه گذشته چند بار به عراق سفر و از این کشور دیدن کرده است.
این دیدارها و همچنین سخنان علی خامنه‌ای، رهبر جمهوری اسلامی که اعتراضات عراق را "توطئه" آمریکا و اسرائیل خواند، فقط بر خشم معترضان عراقی افزوده است.
در اعتراضات چند هفته اخیر در عراق بیش از 250 مفر کشته و بسیاری مجروح شدند.
روز یکشنبه سوم نوامبر هم معترضان خیابان‌های بغداد و چند شهر دیگر عراق را مسدود کردند.
 
 
 
 
 
 
 
 
