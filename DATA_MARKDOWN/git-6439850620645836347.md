
# টেকনোক্র্যাটদের নিয়ে নয়া সরকার গঠনের আহ্বান ॥ মিশেল আউন

Published at: **2019-11-01T12:08:00+00:00**

Author: ****

Original: [Daily Janakantha](http://www.dailyjanakantha.com/details/article/457895/%E0%A6%9F%E0%A7%87%E0%A6%95%E0%A6%A8%E0%A7%8B%E0%A6%95%E0%A7%8D%E0%A6%B0%E0%A7%8D%E0%A6%AF%E0%A6%BE%E0%A6%9F%E0%A6%A6%E0%A7%87%E0%A6%B0-%E0%A6%A8%E0%A6%BF%E0%A7%9F%E0%A7%87-%E0%A6%A8%E0%A7%9F%E0%A6%BE-%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%97%E0%A6%A0%E0%A6%A8%E0%A7%87%E0%A6%B0-%E0%A6%86%E0%A6%B9%E0%A7%8D%E0%A6%AC%E0%A6%BE%E0%A6%A8)

অনলাইন ডেস্ক ॥ লেবাননের প্রেসিডেন্ট মিশেল আউন তার দেশে টেকনোক্র্যাটদের নিয়ে একটি নয়া সরকার গঠনের আহ্বান জানিয়েছেন। দেশের অর্থনৈতিক পরিস্থিতি সামাল দিতে সরকারের ব্যর্থতার প্রতিবাদে রাজপথে বিক্ষোভের জের ধরে সম্প্রতি প্রধানমন্ত্রী সাদ হারিরি পদত্যাগ করেন।
প্রেসিডেন্ট আউন বৃহস্পতিবার রাতে টেলিভিশনে জাতির উদ্দেশে দেয়া এক ভাষণে বলেন, অভিজ্ঞতা ও কর্মদক্ষতার আলোকে নতুন মন্ত্রীদের গ্রহণ করতে হবে; রাজনৈতিক পরিচয় দেখে নয়। অর্থনৈতিক দিক দিয়ে লেবানন একটি কঠিন সময় অতিক্রম করছে বলেও তিনি মন্তব্য করেন।
লেবাননের প্রেসিডেন্ট সরকারি কর্মকর্তাদের পক্ষ থেকে রাষ্ট্রীয় সম্পদ অপচয়কে বর্তমান অর্থনৈতিক সংকটের জন্য দায়ী করেন। তিনি এমন একটি সরকারকে ক্ষমতা গ্রহণের আহ্বান জানান যেটি জনসমর্থন নিয়ে দেশে প্রয়োজনীয় সংস্কার আনতে সক্ষম হবে।
লেবাননের রাজনীতিতে গুরুত্বপূর্ণ রাজনৈতিক নিয়ামক শক্তি ইসলামি প্রতিরোধ আন্দোলন হিজবুল্লাহ বলেছে, অর্থনৈতিক সংস্কার আনার ক্ষেত্রে সরকার যেসব পদক্ষেপ বাস্তবায়ন করছিল তাকে সামনে এগিয়ে নেয়ার ক্ষেত্রে প্রধানমন্ত্রী হারিরির পদত্যাগ সময়ক্ষেপণ হিসেবে কাজ করবে। সংগঠনটি লেবাননের অভ্যন্তরীণ বিষয়ে হস্তক্ষেপের জন্য আমেরিকাকে দায়ী করেছে।
হিজবুল্লাহর সংসদ সদস্যরা অর্থনৈতিক পরিস্থিতি নিয়ন্ত্রণের বাইরে চলে যাওয়ার আগেই জরুরি পদক্ষেপ নেয়ার জন্য কেন্দ্রীয় ব্যাংকের প্রতি আহ্বান জানিয়েছেন। প্রায় দুই সপ্তাহ লেবাননের ব্যাংকগুলো বন্ধ থাকার পর আজ (শুক্রবার) খোলার কথা রয়েছে।
এদিকে পদত্যাগকারী প্রধানমন্ত্রী হারিরি’র সমর্থক ফ্রান্স সরকার লেবাননের অর্থনৈতিক সংস্কার এগিয়ে নেয়ার লক্ষ্যে অবিলম্বে একটি নয়া সরকার গঠনের আহ্বান জানিয়েছে।
গত ১৭ অক্টোবর থেকে লেবাননে সরকার বিরোধী বিক্ষোভ চলছে। প্রধানমন্ত্রী সাদ হারিরি কয়েকটি বহিঃশক্তি বিশেষ করে সৌদি আরবের চাপে পদত্যাগ করেছেন বলে পর্যবেক্ষকদের ধারনা। তাদের মতে, সংযুক্ত আরব আমিরাত, ইহুদিবাদী ইসরাইল ও আমেরিকার সহযোগিতায় লেবানন পরিস্থিতি বিপর্যয়কর করার চেষ্টা করছে সৌদি আরব। #
