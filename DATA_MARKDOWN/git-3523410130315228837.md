
# 
        سردار جلالی: باید دستاوردهای مقاومت فعال را حفظ کنیم
      

Published at: **2019-11-01T12:09:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637330/%D8%B3%D8%B1%D8%AF%D8%A7%D8%B1-%D8%AC%D9%84%D8%A7%D9%84%DB%8C-%D8%A8%D8%A7%DB%8C%D8%AF-%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D9%85%D9%82%D8%A7%D9%88%D9%85%D8%AA-%D9%81%D8%B9%D8%A7%D9%84-%D8%B1%D8%A7-%D8%AD%D9%81%D8%B8-%DA%A9%D9%86%DB%8C%D9%85)

به گزارش بولتن نیوز، سردار غلامرضا جلالی رئیس سازمان پدافند غیرعامل کشور به مناسبت سالروز تشکیل این سازمان در سخنرانی پیش از خطبه‌های نمازجمعه تهران، اظهار داشت: پدافند غیرعامل یک مولفه مکمل دفاع از کشور برای مصونیت کشور و زیرساخت‌ها در برابر تهدیدات است.
وی افزود: امسال یک ویژگی مهم در مباحث مربوط به پدافند غیرعامل وجود دارد و آن هم کوتاه شدن فاصله خاکریز درگیری ما با آمریکایی ها است. در سال 97 شاهد نوعی از تهدیدات بودیم که ما به آن تهدیدات ترکیبی یا هیبریدی می‌گوییم.
سردار جلالی ادامه داد: این تهدید ابعاد مختلفی از جمله فناوری‌های نو در وجوه سیاسی، اقتصادی، اجتماعی، فرهنگی،امنیتی، سایبری و شبکه‌های اجتماعی دارد که هرچقدر در این ابعاد ما نقطه ضعف داشته باشیم، تهدید دشمن جدی تر خواهد بود.
رئیس سازمان پدافند غیرعامل با بیان اینکه در محیط داخلی ما و سایر کشورها این تهدید تاثیر متفاوت دارد، تصریح کرد: در محیط داخلی، فناوری‌های نو ایجاد تهدید و فرصت می‌کند، بنابراین ضمن اینکه در این فناوری‌ها، فرصت نیز وجود دارد، اما تهدید هم در آن نهادینه شده است.
وی گفت: آمریکایی‌ها از سال 97 تلاش کردند تا با مولفه‌های مختلف علیه کشور اقداماتی را انجام دهند، یکی از آن‌ها مولفه سیاسی بود که مصداق آن خروج از برجام، اعمال سیاست فشار حداکثری و در عین حال تلاش از طریق اروپایی‌ها برای نگه داشتن ما در برجام بود.
سردار جلالی تاکید کرد: در لایه نظامی آمریکایی ها تلاش کردند شبحی از جنگ را علیه ما به وجود بیاورند؛ چرا می‌گوییم شبح؟ برای اینکه در ذات استراتژی دشمن شبح جنگ فقط برای نمایش قدرت و سایه جنگ است تا بتواند در داخل کشور ترس را به وجود آورد و از این طریق به دوقطبی شدن آن جامعه دامن بزند.
رئیس سازمان پدافند غیرعامل کشور با بیان اینکه در لایه اقتصادی دشمن به دنبال تشدید تحریم ها است، گفت: هرچند تحریمی دیگر باقی نمانده که دشمن اعمال نکرده باشد، اما تحریم می‌تواند به بارورسازی و مقاوم سازی اقتصاد و ایجاد فضای شکوفایی اقتصادی با اتکا به ظرفیت‌های داخلی یک کشور کمک کند.
وی شبکه‌های اجتماعی را لایه دیگر جنگ ترکیبی دشمن برشمرد و عنوان کرد: استفاده و بهره‌برداری دشمن از شبکه های اجتماعی خارج پایه برای مدیریت اذهان مردم به سمت یک هدف خاص در جنگ اقتصادی در سال 97 اتفاق افتاد که از جمله آن می‌توان به ایجاد شایعه و هدایت مردم به سمت خرید مازاد نیاز و انبار کردن کالا، سکه و ارز در خانه ها اشاره کرد.
سردار جلالی اظهار داشت: همچنین دشمن در این لایه از شبکه‌های اجتماعی برای ایجاد درگیری و تنش میان مردم به بهانه اعتراض به کاستی‌ها استفاده کرد که البته تداوم این اعتراضات و درگیری‌ها در سال 98 مد نظر آنها بود.
رئیس سازمان پدافند غیرعامل کشور با اشاره به ادعای آمریکایی‌ها مبنی بر حمله سایبری به زیرساخت‌های ایران، تصریح کرد: در لایه جنگ زیرساختی و در حوزه سایبری، برای اولین بار آمریکایی‌ها اعلام کردند در پاسخ به حمله ایران به پهپاد و ساقط کردن آن، به ایران حمله سایبری کردیم. این در حالی است که آمریکا به دلیل بهره‌برداری وسیع از فضای سایبر در زیرساخت‌ها، خود کوهی از تهدید سایبری را در کشورشان دارد.
وی با بیان اینکه مقام معظم رهبری در اینجا، استراتژی دفاع و یا مقاومت فعال را انتخاب کردند، خاطرنشان کرد: کاهش تدریجی تعهدات برجامی، مردمی کردن دفاع و مقاومت فعال، جدا کردن صف مردم از صف ضدانقلاب در اعتراضات به مشکلات از جمله بخش‌های مهم این استراتژی هستند.
سردار جلالی با تاکید بر اینکه برخورد قاطع قوه قضائیه با عناصر فاسد و مفاسد یکی از گزینه‌های بسیار مهم در این دفاع فعال برای ثبات بازار بود، افزود: اینجا نشان می‌دهد که محورهای استراتژی مقاومت فعال کاملا موفق بوده‌اند. امروز در یک موقعیت پساپیروزی و پسافتح صحبت می کنیم و در نقطه‌ای ایستاده‌ایم که دستاوردهای بسیار اساسی در این استراتژی به دست آمده است.
رئیس سازمان پدافند غیرعامل کشور گفت: اولین دستاورد این راهبرد، بازدارندگی نامتقارن در برابر دشمن است. وقتی پهپاد دشمن ساقط می شود و دشمن گزینه‌ای نظامی برای پاسخ ندارد، نشان می‌دهد که راهبرد مقاومت فعال ما پاسخ داده است. رهبرانقلاب بیشترین نقش را در مقابله با این تهدیدات داشتند و مقاومت فعال و دفاع فعال را انتخاب کردند. استراتژی دفاع فعال یعنی دفاع قاطع در حوزه نظامی در زمین و هوا و دریا.
وی با تاکید بر اینکه باید تلاش کنیم دستاوردهای استراتژی مقاومت فعال را حفظ کنیم، گفت: اطاعت از رهبری، بصیرت مردم، دشمن شناسی و نداشتن اعتماد به دشمن از جمله دستاوردهای این راهبرد است که باید حفظ شوند.
سردار جلالی در پایان با بیان اینکه حفظ روحیه حماسی ملت خیلی مهم است، تاکید کرد: ما در مدل نوینی از جنگ قرار داریم که نیازمند مدل نوینی از دفاع نیز هست؛ حفظ همسویی و انسجاد درونی ملت می‌تواند تضمین پیروزی را برای کشور داشته باشد.
