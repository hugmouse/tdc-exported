
# प्रदूषण: उत्तर प्रदेश सरकार भी ऑड-ईवन योजना लागू करने पर कर रही विचार

Published at: **2019-11-04T11:08:58+00:00**

Author: **लाइव हिन्दुस्तान टीम।, लखनऊ।**

Original: [https://www.livehindustan.com](https://www.livehindustan.com/uttar-pradesh/story-uttar-pradesh-government-is-also-preparing-to-implement-the-odd-even-scheme-to-curve-air-pollution-2831163.html)

राजधानी दिल्ली के साथ ही पूरे उत्तर भारत में वायु प्रदूषण का स्तर बेहद खतरनाक स्तर पर पहुंच गया है। हवा इतनी जहरीली हो गई है कि लोगों का सांस लेना दुभर हुआ जा रहा है। दिल्ली एनसीआर के साथ ही उत्तर प्रदेश इस समस्या से सबसे ज्यादा प्रभावित हैं। यूपी के ज्यादातर बड़े शहरों में हवा की गुणवत्ता सेहत के लिए खतरनाक मानकों को पार कर चुकी है। जहां दिल्ली सरकार ने वायु प्रदूषण के खतरनाक स्तर में कुछ कमी लाने के लिए 'ऑड-ईवन' योजना को लागू किया है तो उत्तर प्रदेश के शहरों में भी इस योजना को लागू करने पर विचार किया जा रहा है।
उत्तर प्रदेश सरकार के वन एवं पर्यावरण मंत्री दारा सिंह चौहान ने एक समाचार चैनल से बातचीत में इस ओर इशारा किया है कि राज्य के प्रमुख शहरों में वायु प्रदूषण पर नियंत्रण के लिए 'ऑड-ईवन' योजना लागू करने पर विचार किया जा रहा है। इसका जिम्मा राज्य परिवहन विभाग और पुलिस विभाग को सौंपा गया है। उत्तर प्रदेश की राजधानी लखनऊ सहित, कानपुर, वाराणसी और दिल्ली के करीब स्थित शहरों में वायु प्रदूषण खतरनाक स्तर पर पहुंच गया है। इसे कम करने के लिए प्रशासन की ओर से प्रयास किए जा रहे हैं। मंत्री दारा सिंह ने कहा कि मुख्यमंत्री की अध्यक्षता में 'ऑड-ईवन'  के फार्मूले पर बात हुई है। अगर प्रदूषण एक दो दिन में कम नही हुआ तो इसे लागू करने पर विचार कर सकते हैं।

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   
      
