
# बारिश ने टाली पाकिस्तान की निश्चित हार, ऑस्ट्रेलिया के खिलाफ मैच रद्द

Published at: **2019-11-03T10:26:15+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-the-first-t20i-between-australia-and-pakistan-was-called-off-due-to-persistent-rains-2829412.html)

ऑस्ट्रेलियाई कप्तान आरोन फिंच की ताबड़तोड़ पारी पर बारिश ने पानी फेर दिया जिससे पाकिस्तान के खिलाफ तीन मैचों की टी20 अंतरराष्ट्रीय श्रृंखला में रविवार को खेला गया पहला मुकाबला बेनतीजा रहा। बारिश से प्रभावित मुकाबले में पहले बल्लेबाजी का न्योता मिलने पर पाकिस्तान ने 15 ओवर में पांच विकेट पर 107 रन बनाये जिसके बाद डकवर्थ लुइस प्रणाली से आस्ट्रेलिया को जीत के लिए 119 रन का लक्ष्य मिला।
आस्ट्रेलिया ने लक्ष्य का पीछा करते हुए 3.1 ओवर में बिना किसी नुकसान के 41 रन बना लिया। इस दौरान फिंच काफी आक्रामक रहे जिन्होंने 16 गेंद की नाबाद पारी में पांच चौके और दो छक्कों की मदद से 37 रन बनाये। पिछले तीन मैचों में अपना विकेट गंवाये बिना 217 रन बनाने वाले वार्नर ने इस दौरान चार गेंद में दो रन (नाबाद) बनाये। 

        
          कप्तान रोहित ने दिए संकेत, इस खिलाड़ी को मिलेगा डेब्यू करने का मौका
        
      
बारिश के कारण आगे का खेल संभव नहीं हुआ और मैच को बेनतीजा घोषित कर दिया गया। फिंच ने कहा, 'यह निराशाजनक है। लेकिन आप मौसम के बारे में बहुत कुछ नहीं कर सकते। हमने वास्तव में अच्छा खेला। उन्हें 15 ओवर में 107 रन पर रोकना एक शानदार प्रयास था और फिर लक्ष्य को हासिल करने के लिए हम सही तरीके से आगे बढ़े। मैच में अगर 11 गेंद का खेल और हो जाता तो इसका नतीजा निकल जाता। दोनों टीमों की पारी के बीच 20 मिनट का ब्रेक लिया गया जो आस्ट्रेलिया को महंगा पड़ा। 
फिंच ने कहा, ''आप ओवर को कम करने के बाद भी पारी के बीच में 20 मिनट का ब्रेक रख रहे हैं। इसका कोई मतलब नहीं निकलता है लेकिन यह नियमों का हिस्सा है और आप इसमें कुछ नहीं कर सकते। श्रीलंका के खिलाफ घरेलू श्रृंखला में 3-0 की हार के बाद पाकिस्तान की टीम इस श्रृंखला में नये कप्तान बाबर आजम के नेतृत्व में मैदान पर उतरी।

        
          हार्दिक पांड्या की पोस्ट पर साक्षी धौनी ने किया दिल छू लेने वाला कमेंट
        
      
आजम ने टी20 रैंकिंग में शीर्ष पर काबिज टीम के लिए शानदार बल्लेबाजी की। उन्होंने 38 गेंद की पारी में नाबाद 59 रन बनाये। उन्होंने इस दौरान पांच चौके और दो छक्के लगाये। टी20 में आजम का यह 11वां अर्धशतक है। आस्ट्रेलियाई गेंदबाजों के सामने आजम के अलावा सिर्फ मोहम्मद रिजवान ही कुछ संघर्ष कर सके। उन्होंने 33 गेंद में 31 रन बनाये। श्रृंखला का दूसरा मुकाबला मंगलवार को कैनबरा में खेला जाएगा। 
