
# Il Caffè Greco passa ai sionisti. Bufera sui post antisemiti e su invito a boicottaggio. Israelitico: Denuncia per odio razziale

Published at: **2019-11-01T16:49:00+00:00**

Author: **ALESSANDRA PAOLINI**

Original: [Repubblica.it](https://roma.repubblica.it/cronaca/2019/11/01/news/_il_caffe_greco_passa_ai_sionisti_bufera_sull_invito_al_boicottaggio-240033810/)

"Siamo preoccupati per i toni antisemiti utilizzati nei post apparsi sulla pagina Facebook dell'Antico Caffè Greco e che i gestori di quel profilo non stigmatizzano ma al contrario alimentano". A parlare è Bruno Sed, presidente dell'Ospedale Israelitico.Non più solo ufficiali giudiziari, carte bollate, canoni d'oro e rinvii. Nell'intricata vicenda dello storico bar in via Condotti - 250 anni di storia e cimeli alle prese con lo sfratto da parte dell'ospedale Israelitico, proprietario dell'immobile - si aggiunge un altro capitolo. E una possibile denuncia per odio razziale. "Stiamo raccogliendo tutti gli elementi per agire per vie legali", fa sapere il presidente. Il capitolo nuovo riguarda la pagina Fb del Caffè dove da qualche giorno sono apparsi commenti del tipo: "Se la gestione del Caffè Greco dovesse passare ai Sionisti, allora si dovrà includere anche questo locale nel boicottaggio contro Israele".E sotto c'è il link " bdsitalia. org", sezione italiana per il movimento a guida palestinese per il boicottaggio, il disinvestimento e sanzioni contro Israele. La risposta? " Stia tranquillo noi siamo proprietari e anche fieramente gestori. Non succederà mai " . Negli screenshot raccolti dall'Israelitico, c'è qualcuno che scrive che gli "israeliani in genere non muoiono di fame, sono i più ricchi al mondo", qualcun altro che sostiene: Gli "ebrei di Roma" sono "israeliani...non italiani".Lo scambio di battute avviene tra un certo Gino Gelli e chi gestisce il profilo social del Caffè. "Commenti che ricordano i più triti argomenti antisemiti e razzisti d'Europa " , dice Sed. E aggiunge: " Agiremo legalmente contro chi sparge odio gratuito e contro chi lo ospita sui propri canali di comunicazione " . Insomma la battaglia tra l'Israelitico e la famiglia dell'ingegnere Carlo Pellegrini che detiene il marchio gestendo il bar da 20 anni, si fa sempre più accesa.Disputa cominciata due anni fa, quando finisce il contratto di locazione e la proprietà decide di non rinnovarlo. Fino a quel momento Pellegrini aveva pagato un canone da 16 mila euro al mese. Pochissimi secondo il nosocomio. L'israelitico infatti, ospedale convenzionato e quindi aperto a tutti, da quei 300 metri quadri che si affacciano nella strada più prestigiosa di Roma, pretende di più. Fino a 180 mila euro al mese. Prezzo esorbitante? " Abbiamo la fila dietro " , fanno sapere dicendo di voler investire il ricavato in macchinari e prestazioni sanitarie. Ma Pellegrini non ci sta. " Sono proprietario del marchio, il caffè è tutelato da vincoli storici: questo è sempre stato un luogo di storia e di cultura, lo sfratto non è possibile"."Gli insulti di chiaro stampo antisemita basati su stereotipi razzisti contro Israele e gli Ebrei apparsi sui social negli scorsi giorni nei confronti della proprietà del Caffè Greco sono vergognosi e contro ogni tipo di trattativa". Commenta la  presidente del Municipio Roma I centro, Sabrina Alfonsi con la consigliera Alessandra Sermoneta, la giunta e il gruppo municipale PD compatti."Chi sposta la polemica su questo piano non agisce certo per la salvaguardia dell'aspetto culturale e storico del luogo, ma dà sfogo all'ignoranza e all'astio immotivato. Siamo costretti a non tacere contro il clima di razzismo e antisemitismo che avanza nel Paese. Basta infatti leggere la cronaca degli ultimi giorni, tra cene in ricordo della marcia su Roma e astensioni in Senato sull'istituzione della Commissione sull'odio della senatrice Segre.Il Municipio  ha da subito lavorato e continuerà a farlo - concludono dal primo Municipio - per un dialogo tra proprietà e gestione al fine di tutelare un luogo storico del territorio e le sue lavoratrici e lavoratori.
