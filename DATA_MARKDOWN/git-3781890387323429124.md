
# 'โดราเอม่อน'หมดลิขสิทธิ์30พ.ย.62 แต่เอาผิดผู้ละเมิดได้

Published at: **2019-11-07T09:32:00+00:00**

Author: ****

Original: [เดลินิวส์](https://www.dailynews.co.th/regional/740481)


        ร่อนจดหมายชี้แจง เป็นข้อมูลเพื่อใครไม่รู้ "ลิขสิทธิ์โดราเอม่อน" ยันแม้จะหมดอายุคุ้มครองลิขสิทธิ์ในวันที่ 30 พ.ย.62 แต่บริษัทยังมีสิทธิ์ในเครื่องหมายการค้า เอาผิดคนละเมิดได้อยู่ดี
      
เมื่อวันที่ 7 พ.ย. บริษัท แอนนิเมชั่น อินเตอร์เนชั่นแนล (ประเทศไทย) จำกัด ( เอไอ ไทยแลนด์) ได้ชี้แจงเกี่ยวกับลิขสิทธิ์ดดราเอม่อนเรื่อง "ขอชี้แจงข้อเท็จจริงเกี่ยวกับอายุแห่งการคุ้มครองลิขสิทธิ์การ์ตูนโดราเอมอน" ระบุว่า ตามที่สถานีโทรทัศน์และสื่อมวลชนได้เสนอข่าวเกี่ยวกับอายุแห่งการคุ้มครองลิขสิทธิ์การ์ตูนโดราเอมอนว่าหมดอายุแห่งการการคุ้มครองลิขสิทธิ์แล้วนั้นบริษัทฯ ขอชี้แจงให้ท่านทราบว่า การ์ตูนโดราเอมอนเป็นงานสร้างสรรค์อันมีลิขสิทธิ์ของบริษัทฟูจิโกะ-เอฟ-ฟูจิโอะ โปร จำกัด ประเทศญี่ปุ่น ซึ่งเป็นภาคีแห่งอนุสัญญาว่าด้วยการคุ้มครองลิขสิทธิ์ที่ประเทศไทยเป็นภาคีอยู่ด้วย เป็นงานอันมีลิขสิทธิ์ประเภทงานศิลปกรรม ลักษณะงานจิตรกรรม มีอายุแห่งการคุ้มครองลิขสิทธิ์ 50 ปี นับแต่ได้มีการโฆษณาครั้งแรก (วันที่ 1 ธันวาคม 2512) ครบกำหนดอายุแห่งการคุ้มครองลิขสิทธิ์ในวันที่ 30 พ.ย.2562ปัจจุบันงานสร้างสรรค์การ์ตูนโดราเอมอน ยังอยู่ในระยะเวลาแห่งการคุ้มครองลิขสิทธิ์ตามพระราชบัญญัติลิขสิทธิ์ พ.ศ.2537 ตามคำพิพากษาศาลฎีกาที่ 5341/2553 และในประเทศไทยมี บริษัท แอนนิเมชั่น อินเตอร์เนชั่นแนล (ประเทศไทย) จำกัด ( เอไอ ไทยแลนด์) เป็นตัวแทนในการอนุญาตให้ลูกค้าใช้สิทธิในคาแรคเตอร์การ์ตูนโดราเอมอน งานศิลปกรรม ลักษณะจิตรกรรม นำไปผลิตสินค้าและจัดจำหน่าย
นอกจากนี้ บริษัท ฟูจิโกะ-เอฟ-ฟูจิโอะ โปร จำกัด เจ้าของเครื่องหมายการค้าการ์ตูนโดราเอมอนได้จดทะเบียนเครื่องหมายการค้าการ์ตูนโดราเอมอน และตัวอักษรคำว่า Doraemon ไว้กับสำนักเครื่องหมายการค้า กรมทรัพย์สินทางปัญญา ครบทุกจำพวกตามที่กรมทรัพย์สินทางปัญญาได้ระบุไว้และได้ต่ออายุเครื่องหมายการค้าที่ได้จดทะเบียนไว้ทุก 10 ปี ตามพระราชบัญญัติเครื่องหมายการค้า พ.ศ.2534ปัจจุบัน บริษัท ฟูจิโกะ-เอฟ-ฟูจิโอะ โปร จำกัด ในประเทศญี่ปุ่นในฐานะเจ้าของลิขสิทธิ์และเครื่องหมายการค้าการ์ตูนโดราเอมอน ยังดำเนินกิจการอยู่ รวมทั้งในประเทศไทย บริษัทแอนนิเมชั่น อินเตอร์เนชั่นแนล (ประเทศไทย) จำกัด (เอไอ ไทยแลนด์) ยังดำเนินธุรกิจเกี่ยวกับการอนุญาตให้ใช้สิทธิคาแรคเตอร์การ์ตูนโดราเอมอนและมีบริษัทที่เป็นลูกค้าอยู่เป็นจำนวนมาก"หลังจากวันที่ 30 พ.ย.2562 ซึ่งเป็นวันครบกำหนดอายุแห่งการคุ้มครองลิขสิทธิ์ บริษัทฯยังสามารถใช้สิทธิเครื่องหมายการค้าในการคุ้มครองสิทธิการ์ตูนโดราเอมอนในการอนุญาตให้ใช้สิทธิให้กับลูกค้าของบริษัทและในการบังคับใช้กฎหมายต่อไป"จึงเรียนมาเพื่อขอความอนุเคราะห์ในการนำเสนอข่าวให้ประชาชนได้รับทราบข้อเท็จจริงตามที่ได้ชี้แจงมาด้วยจักขอบคุณยิ่ง ลงชื่อ นายปริพันธ์ หนุนภักดี กรรมการผู้จัดการฯ
