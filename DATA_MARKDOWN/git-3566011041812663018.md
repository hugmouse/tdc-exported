
# کفر به طاغوت و قدرت دادن به ولایت، دو شرط قیام علیه ظلم/ فلسفه‌ی برجام قدرتمند دانستن کدخدا بود

Published at: **2019-11-05T11:54:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545098.html/%DA%A9%D9%81%D8%B1-%D8%A8%D9%87-%D8%B7%D8%A7%D8%BA%D9%88%D8%AA-%D9%88-%D9%82%D8%AF%D8%B1%D8%AA-%D8%AF%D8%A7%D8%AF%D9%86-%D8%A8%D9%87-%D9%88%D9%84%D8%A7%DB%8C%D8%AA--%D8%AF%D9%88-%D8%B4%D8%B1%D8%B7-%D9%82%DB%8C%D8%A7%D9%85-%D8%B9%D9%84%DB%8C%D9%87-%D8%B8%D9%84%D9%85--%D9%81%D9%84%D8%B3%D9%81%D9%87-%DB%8C-%D8%A8%D8%B1%D8%AC%D8%A7%D9%85-%D9%82%D8%AF%D8%B1%D8%AA%D9%85%D9%86%D8%AF-%D8%AF%D8%A7%D9%86%D8%B3%D8%AA%D9%86-%DA%A9%D8%AF%D8%AE%D8%AF%D8%A7-%D8%A8%D9%88%D8%AF)

حجت الاسلام پناهیان گفت: قدرت دادن ولایت به این شکلی که در ایران هست، هنوز آغاز راه است، ولی فقیه امام زمان(عج) نیست، اما تمرینی برای ولایت امام است و حتی اگر اعتقاد به ولی هم نداشته باشیم، نمی‌شود به راس هرم برقراری عدالت که در زندگی شخصی و رفتار و گفتارش نیز عدالت دیده شده، قدرت نداد و دنبال تمرین عدالت بود.
به گزارش شبکه اطلاع رسانی راه دانا؛ به نقل از صبح قزوین؛ حجت‌الاسلام علیرضا پناهیان شب گذشته در بزرگداشت مراسم 13 آبان در مسجد امام حسن عسکری شهرک کوثر با اشاره به یکی از مشکلات جامعه‌ی بشری برای مقابله با راس ظلم، اظهار کرد: مردم می‌گویند اگر با راس ظلم و دزد بزرگ مقابله کنیم، آن وقت با چند دزد مواجه خواهیم شد.
وی افزود: قبل از اینکه رژیم طاغوت سرنگون شود، وقتی به برخی افراد درباره‌ی چپاول‌های رژیم شاه می‌گفتیم، آن را قبول داشتند اما استدلالشان این بود که اگر با یک شاه دزد توافق و او را تحمل کنیم، به هر حال او به خاطر منافع خودش دیگران را کنترل می‌کند.
این کارشناس مذهبی در توضیح استدلال این افراد ابراز کرد: این افراد به وجود میلیون‌ها محروم و نابودی کشور اهمیت نمی‌دادند، چون همت و غیرت مبارزه نداشتند. شبیه به این صحنه را در حکومت صدام در عراق می‌دیدیم. وقتی از مردم عراق در ان زمان می‌پرسیدیم چرا علیه صدام قیام نمی‌کنند، بعضی انتفاضه و کشتارهای صدام در عراق را مثال می‌زدند.
وی ادامه داد: صدام حدود یک میلیون نفر از مردم عراق را قتل عام کرد، با این وجود مردم عراق تصور می‌کردند اگر صدام برود سنگ روی سنگ بند نمی‌شود. این استدلال پیچیده‌ای است، اما در رسانه‌ها مطرح نمی‌شود، کتاب‌ها نمی‌نویسند و به عنوان دانش علوم اجتماعی درباره‌ی آن بحث نمی‌شود.

        قیام علیه ظلم، نیازمند باورها، لوازم و اعتقاداتی است
      
پناهیان با تاکید بر این واقعیت که چنین استدلالی در تصمیم‌گیری مردم در مقابله با ظلم موثر است، گفت: اکنون نیز شاهد این شیوه‌ی استدلال در مناطق مختلف جهان و اروپا هستیم، اروپایی‌ها نظام سلطه را قبول ندارند، اما جایگزینی برای آن متصور نیستند. همین استدلال نیز موجب افول جنبش وال استریت شد، که اگرچه این نظام دزد است، اما بعدش می‌خواهیم چه کنیم؟ حداقل با یک شاه دزد راحت‌تر زندگی می‌کنیم و هرج و مرج از این بدتر خواهد بود.  
این کارشناس مذهبی اضافه کرد: با اینکه مردم اروپا جایگزینی برای نظام فعلی ندارند، اما اخیرا در حال غلبه بر این ترس هستند که علیه شاه دزد قیام کنند و تظاهرات روز شنبه یک سال است در فرانسه برگزار می‌شود.
وی این استدلال را تا حدی درست دانست و اذعان کرد: امیرالمومنین (ع) نیز خطاب به خوارج که دنبال هرج و مرج بودند می‌فرماید جامعه باید رئیس داشته باشد، ولو اینکه «فاسق» باشد. با این وجود اگر این بحث‌ها ناقص منتشر شود، ممکن است عده‌ای بگویند فلانی طرفدار شاه دزد و بستن با کدخداست، اما این تمام صحبت نیست.
پناهیان در ادامه‌ی صحبت‌های خود به بیانیه‌ی گام دوم انقلاب اشاره و تصریح کرد: در آغاز این بیانیه، دو جمله‌ی حکیمانه و عمیق وجود دارد. رهبری در این بیانیه فرموده‌اند: «از میان همه‌ی ملّت‌های زیر ستم، کمتر ملّتی به انقلاب همّت می‌گمارد.» به عنوان مثال ظلمی که مردم عراق احساس کرده و به آن معترضند، صد برابرش را مردم فرانسه یا امریکا احساس می‌کنند، اما اعتراضی به آن نمی‌کنند.
این کارشناس رسانه ملی افزود: جمله‌ی دوم این است: « در میان ملّت‌هایی که به‌پاخاسته و انقلاب کرده‌اند، کمتر دیده شده که توانسته باشند کار را به نهایت رسانده و به‌جز تغییر حکومت‌ها، آرمان‌های انقلابی را حفظ کرده باشند.» با توجه به این جملات دانشجویان و اساتید داتشگاه باید بر این موضوع کار کنند که صرفا فریاد قیام علیه ظلم کافی نیست و نیاز به لوازمی دارد.
وی با تاکید بر اهمیت توجه به علل سکوت مردم در مقابل ظلم، اظهار کرد: چه اتفاقی می‌افتد که فردی ظلم را می‌پذیرد؟ اینکه صرفا عده‌ای شعار عدالت بدهند یا عده‌ای جهان زیبای پر از عدالتی را به عنوان چشم‌انداز نشان دهند، مردم برای قیام علیه ظلم اقدام نمی‌کنند. قیام علیه ظلم، نیازمند باورها، لوازم و اعتقاداتی است.

        عشق به عدالت را همه‌ی مردم دارند، پس چرا امام زمان(عج) نمی‌آیند؟
      
پناهیان اضافه کرد: به عنوان مثال طوری درباره‌ی امام زمان(عج) صحبت می‌کنیم، گویی ایشان منتظر «دعای» ما هستند، یا اینکه منتظرند ما از ظلم «اذیت» شویم و بگویند چون شما اذیت شدید پس می‌آیم. این نگاه ساده انگارانه به ظهور منتهی به این می‌شود که آمادگی برای ظهور تحقق پیدا نکند.
وی با اشاره درخواست مردم از امیرالمومنین برای پذیرش خلافت، تشریح کرد: چرا حضرت از پذیرش خلافت امتناع کردند؟ مگر تعارف دارند؟ رسول‌الله دست ایشان را در غدیر خم بلند کرده و ایشان به دلایل اخلاقی و تعارف نیست که از پذیرش مسئولیت امتناع می‌کنند. بلکه دلیل این بود که مبارزه با ظلم مردم را صادقانه نمی‌دیدند و لوازم عدالت را در مردم عمیق نمی‌دیدند.
پناهیان ادامه داد: بعدها وقتی امیرالمومنین شروع به اجرای عدالت کردند، همان مردم و بلکه پابرهنه‌ها علیه ایشان قیام کرده و خون به جگر حضرت کردند. همان پابرهنه‌ها بعدا گفتند ما پول نداریم سلاح بخریم تا در راه خدا جهاد کنیم و امام حسین را بکشیم. عمر سعد و عبیدالله ملعون نیز گفتند شما در راه خدا به حسین سنگ بزنید، پابرهنه‌ها هم دامنشان را پر از سنگ کرده و به حضرت سنگ زدند.
این کارشناس مذهبی تاکید بر اینکه به جز درصد کمی دزد، سایر مردم در تمام دنیا به عدالت علاقه مند هستند، عنوان کرد: عشق به عدالت را همه‌ی مردم دارند، پس چرا امام زمان(عج) نمی‌آیند؟ چرا قیام علیه ظلم به خوبی در جهان صورت نمی‌گیرد؟ اگر قیام صورت می‌گیرد، چرا تداوم پیدا نمی‌کند؟
وی افزود: قیام علیه ظلم نیاز به لوازمی غیر از اذیت شدن از ظلم و علاقه به عدالت دارد. چگونه است که مردم ما چهل سال علیه ظلم مبارزه می‌کنند، آیا خسته نشده‌اند؟ مبارزه با ظلم انسان را خسته می‌کند، چون اگر با شاه دزد مبارزه کنیم، با دزدهای کوچک که مثل قارچ رشد می‌کنند می‌خواهیم چه کنیم؟ از رانت‌خواری‌ها گرفته تا افرادی که با دستیابی به موقعیت فرعونچه و طاغوتچه‌هایی می‌شوند و باندهای مخوفی برای چپاول شکل می‌دهند.
پناهیان با اشاره به استدلال برخی افراد در دفاع از رژیم شاه اظهار کرد: برخی می‌گویند در آن زمان شاه دزدی به عنوان شاه بالای سر برخی دزدهای کوچک بوده و بعضا به دزدهای کوچک که احتمالا خارج از باندهای خودشان بوده اجازه‌ی دزدی نمی‌داده‌ و با آن‌ها برخورد می‌کرده، با این پدیده باید چگونه برخورد کرد؟ شاه دزد طوری به مردم ضربه می‌زند که مردم مبارزه با او منصرف شوند و بگویند با کدخدا ببند! با شاه دزد ببند.

        سازش، جریانی است که چاره‌ای جز کنار آمدن با کدخدا نداریم
      
وی ادامه داد: امام برای این مسئله راه حل داشت. اکثریت سیاسیون ابتدای انقلاب، وقتی امام محکم در مقابل امریکا می‌ایستاد نظر ایشان را قبول نمی‌کردند، امروز نیز اینکه رئیس جمهور می‌گوید باید با کدخدا ببندیم، یک منطق تاریخی است که موجب پذیرش ظلم توسط بشریت در طی تاریخ شده است.
این کارشناس مذهبی با تاکید بر اهمیت جدی گرفتن منطق مبارزه و استقامت، ابراز کرد: منطق پذیرش ظلم، همان منطقی است که موجب تحمیل صلح به امام حسن مجتبی(ع) شد. معاویه از همین پدیده استفاده کرد و پدیده‌ی «غارات» در سال آخر حکومت امیرالمومنین اتفاق افتاد؛ به این صورت که لشکریان معاویه روستاها را غارت و نا امنی ایجاد می‌کردند، مردم نیز از این نا امنی خسته شدند و به حکومت شاه دزد رضایت دادند، اگر «غارات» نبود، صلح به امام حسن مجتبی (ع) تحمیل نمی‌شد.
وی اضافه کرد: سازش، جریانی است که چاره‌ای جز کنار آمدن با کدخدا نداریم، این موضوع به حدی در نظر اسلام خطرناک است که اگر احتمال هم بدهید کسی به دنبال سازش است، باید مقابلش بایستید. امام (ره) می‌فرمایند:« اگر احتمال می‌دهید کسی سازشکار است، باید به عنوان خائن با او برخورد کنید.
پناهیان با اشاره به اینکه سازش یک منطق دارد و امام (ره) علیه منطق آن قیام کرد، عنوان کرد: قیام علیه منطق سازش دو شرط دارد: شرط اول این است که برای شاه دزد قدرتی قائل نباشیم، در آیه‌الکرسی داریم که «فمن یکفر بالطاغوت» کافر بودن به طاغوت یعنی او را قدرتمند ندانیم.
وی افزود: افرادی که برای طاغوت قدرتی قائلند کافر به طاغوت نیستند و یقینا فلسفه‌ی برجام مبتنی بر قدرتمند دانستن کدخدا است. متاسفانه در دروس معارف ما فقط خدا را اثبات می‌کنند و کفر به طاغوت را نمی‌آموزند، در حالی که مقدمه‌ی ایمان به خدا کفر به طاغوت است.
این کارشناس مذهبی با تاکید بر اینکه قدرت نداشتن طاغوت به تجربه ثابت شده و نیاز به اعتقاد دینی ندارد، اظهار کرد:  تا به طاغوت کافر نشویم امام زمان(عج) نمی‌آید و شرط اول کفر به طاغوت است، باید دشمن را ضعیف بدانیم، از او نفرت داشته باشیم و محکم در گوش او بزنیم.

        ولی فقیه امام زمان(عج) نیست، اما تمرینی برای ولایت امام است
      
وی ادامه داد: این نیاز به اعتقاد دینی یا درایت و حکمت ندارد، بلکه با آمار می‌توان پوشالی بودن آن‌ها را اثبات کرد. محاکمه‌ی تاریخی سنگینی علیه برجامیان رخ خواهد داد و کسانی که هنوز طاغوت را کدخدا می‌دانند.
پناهیان با اشاره به شرط دوم قیام علیه منطق سازش، تصریح کرد: شرط دوم این است که باید قدرتی به نام ولایت در راس هرم عدالت و عدالتخواهی وجود داشته باشد و باید به آن راس قدرت بدهیم، تا ولایت قدرتمند نشود، عدالت روی زمین تحقق پیدا نمی‌کند، پس اول باید به قدرت طاغوت کافر باشیم و بعد قدرت را به ولایت بدهیم.
وی افزود: قدرت دادن ولایت به این شکلی که در ایران هست، هنوز آغاز راه است، ولی فقیه امام زمان(عج) نیست، اما تمرینی برای ولایت امام است و حتی اگر اعتقاد به ولی هم نداشته باشیم، نمی‌شود به راس هرم برقراری عدالت که در زندگی شخصی و رفتار و گفتارش نیز عدالت دیده شده، قدرت نداد و دنبال تمرین عدالت بود.
این کارشناس مذهبی با بیان تبعات قدرت ندادن به ولی فقیه عنوان کرد: اگر به این جایگاه قدرت ندهیم، دزدچه‌ها، فرعونچه‌ها و طاغوتچه‌ها قدرت پیدا می‌کنند و وضعیت فعلی کشور نیز این است.
وی اضافه کرد: صحبت‌هایی که رهبری به مناسبت 13 آبان درباره‌ی معطل نگهداشتن کشور در این سال‌ها زدند بسیار دردمندانه بود، رهبری از بالا خبر دارند و می‌دانند که دارند کشور را معطل می‌کنند. دو سال معطل امضای برجام، دو سال معطل رئیس جمهور امریکا و مدام کشور را معطل می‌کنند.
پناهیان در پایان گفت: توضیح و بیان این بحث دشوار است، اما تا وقتی این دو شرط را ندریم، رانت‌خواری و ضعف در مدیریت زیاد است و نمی‌تواتیم به عدات برسیم و علیه ظلم و سازش با آن قیام کنیم.
انتهای پیام/
