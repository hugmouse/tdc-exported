
# انقلاب اینترنتی ایران در دولت روحانی رقم خورد

Published at: **2019-11-06T09:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620144/%D8%A7%D9%86%D9%82%D9%84%D8%A7%D8%A8-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%AF%D9%88%D9%84%D8%AA-%D8%B1%D9%88%D8%AD%D8%A7%D9%86%DB%8C-%D8%B1%D9%82%D9%85-%D8%AE%D9%88%D8%B1%D8%AF)


        با وجود افزایش سه برابری تعداد کاربران اینترنتی در دولت یازدهم و دوازدهم، سرعت دسترسی آن‌ها به اینترنت هفت و نیم برابر شده است.
      

        آفتاب‌‌نیوز :
      
حسن روحانی رئیس جمهوری روز سه شنبه، در مراسم افتتاح کارخانه نوآوری آزادی، از عملکرد دولت در زمینه افزایش پهنای باند صحبت کرده است. او با بیان اینکه تمامی مجموعه‌های استارت‌آپی فعال در این کارخانه به نوعی کارشان به پیشرفت آی‌سی‌تی و پهنای باند مربوط است، گفت: «اگر پهنای باند وجود نداشت، بسیاری از این امور امکان تحقق پیدا نمی‌کرد و این در حالی است که دولت برای اینکه امروز بتوانیم در حوزه پهنای باند امکانات لازم را داشته باشیم، فشارهای بسیاری را تحمل کرده است.»
اما عملکرد دولت روحانی در زمینه ارتقای پهنای باند اینترنت چه بوده است؟ پیش از اینکه، به سراغ آمار و ارقام‌های مربوط برویم بهتر است ببینیم پهنای باند اساسا به چه معناست؟ پهنای باند در واقع میزان انتقال دیتا در یک شبکه است. بهترین مثال برای فهم پهنای باند، مثال یک راه است. هر چقدر راه، باریک‌تر باشد حرکت اتومبیل‌ها در آن کندتر صورت می‌گیرد. به همین صورت هر چقدر که پهنای باند هم کمتر باشد، سرعت انتقال داده‌ها در آن کمتر و کندتر است.
وقتی دولت روحانی روی کار آمد، میزان کل پهنای باند کشور، کمی کمتر از ۸۰ گیگابایت بود. اگر این آمار را بر آمار ۲۳ میلیون و ۷۴۸ هزار و ۴۰ نفری کاربران اینترنت پرسرعت در شهریور ۱۳۹۲ تقسیم کنیم، به هر کاربر به اندازه ۳.۵۳ کیلوبایت، فضای انتقال اطلاعات می‌رسد. میانگین جهانی در آن زمان نزدیک به ۱۵ کیلوبایت بر ثانیه به ازای هر کاربر بوده است. یعنی میزان سرعت به ازای هر کاربر در کشور، نزدیک به یک چهارم میانگین جهانی بوده است.
اما حالا وضعیت چطور است؟ در مهر ماه ۱۳۹۷ یعنی حدود یک سال پیش، آمار رسمی پهنای باند موجود در کشور ۱۸۰۵ گیگابایت بود. یعنی دولت روحانی توانسته بود ظرف ۵ سال، پهنای باند یا ظرفیت انتقال دیتای کشور به خارج از مرزها را ۲۲ برابر کند. اگر این رقم را بر آمار نزدیک به ۷۱ میلیون کاربر اینترنت پرسرعت در کشور تقسیم کنیم به رقمی معادل ۲۶.۵۷ کیلوبایت به ازای هر کاربر می‌رسیم. یعنی با وجود افزایش نزدیک به سه برابری کاربران اینترنتی در کشور در این پنج سال، میانگین سرعت هر یک از آن‌ها، هفت و نیم برابر شده است.
وضعیت پهنای باند ارتباطات در داخل کشور، هم به شدت تغییر کرده است. میزان پهنای باند داخل کشور در سال ۱۳۹۱، ۶۲۴ گیگابایت بر ثانیه بوده و این میزان در سال ۱۳۹۷ به ۲۲ هزار و ۱۹۱ گیگابیت برثانیه رسیده است. یعنی پهنای باند داخل کشور نیز در کشور، ۳۵ برابر شده است.
به این ترتیب افزایش ۷ و نیم برابری سرعت انتقال اطلاعات از کشور به خارج از کشور و بالعکس و ۳۵ برابر انتقال اطلاعات در داخل کشور است که به قول رئیس‌جمهور زمینه این میزان از پیشرفت‌ها در زمینه شرکت‌های دانش بنیان و نیز ارایه خدمات از سوی استارتاپ‌ها به وجود آورده است.
