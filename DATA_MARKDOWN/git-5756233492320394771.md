
# از مصوبات سفرهای قبلی رییس جمهور به کرمان چه خبر؟

Published at: **2019-11-05T12:40:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620016/%D8%A7%D8%B2-%D9%85%D8%B5%D9%88%D8%A8%D8%A7%D8%AA-%D8%B3%D9%81%D8%B1%D9%87%D8%A7%DB%8C-%D9%82%D8%A8%D9%84%DB%8C-%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%DA%A9%D8%B1%D9%85%D8%A7%D9%86-%DA%86%D9%87-%D8%AE%D8%A8%D8%B1)


        رییس سازمان مدیریت و برنامه‌ریزی استان کرمان گفت: در دور دوم سفر ریاست جمهوری به استان کرمان ۲۹ پروژه مصوب شد که یک هزار و ۱۸۸ میلیارد تومان اعتبار برای اجرای آنها مصوب گردید که تا پایان سال ۹۹ باید اجرایی شوند.
      

        آفتاب‌‌نیوز :
      
"جعفر رودری" در خصوص آخرین وضعیت مصوبات دو سفر دکتر رییس جمهوری به استان کرمان، گفت: در دور اول سفر رئیس جمهور به استان کرمان در مجموع ۴۳ مصوبه داشتیم که برای اجرای آنها ۹۶۸ میلیارد تومان اعتبار طی سال‌های ۹۵ و ۹۶ پرداخت شد.
وی ادامه داد: برای اجرای این مصوبات تا کنون یک هزار و ۳۱۹ میلیارد تومان پرداخت شده است، بنابراین درصد تحقق اعتباری مربوط به این پروژه‌ها نسبت به درصد مصوب، ۱۳۶ درصد بوده ضمن آنکه باید به این نکته نیژ توجه داشت که تعداد کمی از پروژه‌ها مصوب سفر اول رییس جمهور به استان کرمان اجرایی نشده‌اند که این مانده تعهدات در سفر چند روز آینده دکتر روحانی به کرمان مطرح خواهد شد.
رییس سازمان مدیریت و برنامه‌ریزی استان کرمان با بیان این مطلب که این مصوبات مطرح شده مصوبات بخش دولتی بوده و مربوط به مصوبات بخش خصوصی نیست، تصریح کرد: در دور دوم سفر ریاست جمهوری به استان کرمان نیز ۲۹ پروژه مصوب شد که یک هزار و ۱۸۸ میلیارد تومان اعتبار برای اجرای آنها مصوب گردید که تا پایان سال ۹۹ باید اجرایی شوند.
وی افزود: برای اجرای مصوبات سفر دوم دکتر روحانی به کرمان تاکنون مبلغ ۶۸۲ میلیارد تومان محقق شده که این رقم معادل تحقق بیش از ۶۷ درصدی این مصوبات است ضمن آنکه باید عنوان کرد که حدود ۱۸۰ میلیارد تومان اعتبارات پرداختی این مصوبات باید در سال ۹۹ و حدود ۳۷۰ میلیارد تومان در سال جاری پرداخت شود که بخشی پرداخت و مابقی تا پایان سال جاری پرداخت خواهد شد.
رودری مهمترین مصوبات این سفرها را مربوط به پروژه‌های عمده و بزرگ زیرساختی به ویژه در حوزه آبی دانست و بیان کرد: بیشترین حجم مصوبات استان مربوط به تامین منابع آبی در استان بود ضمن آنکه مصوباتی در حوزه بهداشت و درمان نیز در سفر قبلی دکتر روحانی به کرمان از قبیل پروژه‌های بیمارستانی مخصوصا در مناطق محروم و جنوب و شرق استان را داشتیم.
وی اضافه کرد: مصوباتی نیز در حوزه راه و شهرسازی به ویژه راه‌های مواصلاتی و شریان‌های اصلی در این سفرها داشتیم که نمونه آنها محورهای« زرند – کوهبنان»، « جیرفت - فاریاب - زیارت علی»، «رفسنجان – نوق – بافت»، «کهنوج – رودبار جنوب»، «رودبار جنوب – ایرانشهر» و «جیرفت – کهنوج – رودان» بود که بیشتر تمرکز در مناطق محروم استان کرمان را داشت.
رییس سازمان مدیریت و برنامه‌ریزی استان کرمان مباحث مربوط به حوزه های آبخیزداری و آبخوان‌داری، توسعه روش‌های آبیاری نوین و مقابله با بیابان‌زدایی را از مصوبات سفرهای قبل رییس جمهور برشمرد و اظهار کرد: احداث دو پست ۴۰۰ کیلوواتی برق در جیرفت و کهنوج از دیگر مصوبات سفر رییس جمهور به استان کرمان بود که برای تامین برق مورد نیاز جهت توسعه صنایع و توسعه سرمایه‌گذاری در این مناطق بود
وی در پاسخ به این سوال که پیشنهادات استان برای این سفر رییس جمهور چه خواهد بود؟ اظهار کرد: در این دور سفر رییس جمهور به کرمان بحث پروژه‌های جدید زیاد مطرح نبوده بنابراین پیگیری مانده تعهدات و رسیدگی به آنها از مهمترین مطالبات استان خواهد بود. همچنین یکسری درخواست‌ها در حوزه مسایل اقتصادی و زیرساخت‌های استان داشته‌ایم که از طریق استاندار کرمان به دفتر ریاست جمهور ارجاع داده شده تا اگر امکان کمک اعتباری در این سفر وجود داشته باشد به عنوان درخواست‌های استان و اولویت‌های استان در این سفر مطرح شوند، ضمن آنکه اگر امکان تعریف پروژه جدید هم وجود داشته باشد، استان پروژه‌های جدیدی را اعلام خواهد کرد.
رودری خاطرنشان کرد: مصوباتی که در سفرهای دور اول و دوم رییس جمهور به این دیار داشته‌ایم بیشتر از لحاظ زیرساختی حائز اهمیت و جزء پروژه‌های بزرگ ملی بوده‌ که مورد توجه قرار گرفته‌اند و خوشبختانه تا کنون بخش عمده آنها اجرایی شده و موارد محدودی که در دور دوم سفر مانده براساس برنامه‌ریزی در آینده نزدیک عملیاتی خواهد شد.
