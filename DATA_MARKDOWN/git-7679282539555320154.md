
# Ayodhya Case : अयोध्या में लाखों राम भक्त जुटे, पंचकोसी परिक्रमा आज

Published at: **2019-11-07T00:16:30+00:00**

Author: **आदर्श शुक्ल, अयोध्या।**

Original: [https://www.livehindustan.com](https://www.livehindustan.com/uttar-pradesh/story-ayodhya-case-lakhs-of-ram-bhakts-camped-in-ayodhya-before-verdict-comes-2836172.html)

Ayodhya case : अयोध्या की चौदहकोसी परिक्रमा बुधवार की सुबह खत्म हो गई। लेकिन लाखों रामभक्त अब भी यहीं पर डेरा डाले हुए हैं। होटल, धर्मशाला और गुरु आश्रमों के साथ सरयू किनारे घाट, पार्क और उद्यान एवं कई अन्य सार्वजनिक स्थान उनका आश्रम स्थल बने हैं। लाखों की संख्या में यहां ठहरे श्रद्धालु अब गुरुवार को पंचकोसी परिक्रमा में अपने आराध्य को नमन करेंगे। इसके बाद भी बड़ी संख्या में श्रद्धालुओं का जमावड़ा यहां पर 12 नवंबर तक बना रहेगा। कार्तिक पूर्णिमा स्नान के बाद ही लाखों की संख्या में देश भर से आए श्रद्धालु वापस लौटेंगे।
राम मंदिर/बाबरी मस्जिद विवाद पर उच्चतम न्यायालय का फैसला आने के इंतजार के दौर में यहां राम की नगरी में आस्था का प्रवाह अपने चरम पर है। सोमवार की आधी रात के बाद से शुरू हुई चौदहकोसी परिक्रमा में लाखों रामभक्त बुधवार सुबह तक अयोध्या के चारों तरफ की लगभग 50 किलोमीटर की परिधि में चलायमान रहे। सुबह आस्था के पग पर लाखों कदम ठहर गए। इसके बाद श्रद्धालुओं का एक वर्ग तो वापस लौट गया लेकिन लाखों की संख्या में ऐसे श्रद्धालु भी हैं जो अब भी यहीं पर रुके हुए हैं। इन श्रद्धालुओं की चहलकदमी से अयोध्या की प्रमुख सड़कें और गलियां गुलजार हैं। श्रीरामजन्मभूमि और हनुमानगढ़ी समेत अन्य प्रमुख मंदिरों की ओर जाने वाले रास्तों पर श्रद्धालुओं की कतार लगी हुई है।
शुरू हो गया दर्शन-पूजन का दौरबुधवार को परिक्रमा समाप्त करने के बाद सुबह से ही दर्शन-पूजन करने का दौर शुरू हो गया। भक्तों ने पहले सरयू में स्नान किया और फिर मंदिरों का रुख कर लिया। मंदिरों में दर्शन-पूजन के बाद श्रद्धालु खरीदारी के लिए निकल पड़े।
