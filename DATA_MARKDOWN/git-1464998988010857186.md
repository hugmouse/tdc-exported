
# സ്വകാര്യ വിമാനക്കമ്പനിയായ ഇൻഡിഗോയും ഖത്തർ എയർവേയ്സും കൈകോർക്കുന്നു

Published at: **2019-11-05T15:34:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/india/news/strategic-partnership-between-indigo-and-qatar-airways-shares-jump)

മുംബൈ: രാജ്യത്തെ പ്രമുഖ സ്വകാര്യ വിമാനക്കമ്പനിയായ ഇൻഡിഗോയും ഖത്തർ എയർവേയ്സും കൈകോർക്കുന്നു. ഇത് സംബന്ധിച്ച പ്രഖ്യാപനം വ്യാഴാഴ്ചയുണ്ടാകുമെന്നാണ് റിപ്പോർട്ട്. ഈ വിവരം പുറത്തുവന്നതോടെ ഇൻഡിഗോയുടെ മാതൃകമ്പനിയായ ഇന്റർഗ്ലോബിന്റെ ഓഹരിവില നാല് ശതമാനം ഉയർന്നു. അന്താരാഷ്ട്ര തലത്തിൽ കൂടുതൽ സർവീസുകൾ തുടങ്ങാനുള്ള തയ്യാറെടുപ്പിലാണ് ഇൻഡിഗോ. 
ഇൻഡിഗോ സി.ഇ.ഒ റൊണോജോയ് ദത്തയും ഖത്തർ എയർവേയ്സ് സി.ഇ.ഒ അക്ബർ അൽ ബേക്കറും രണ്ട് കമ്പനികളുടേയും ഭാവി കാര്യങ്ങൾ പ്രഖ്യാപിക്കുമെന്ന് പ്രസ്താവനയിൽ അറിയിച്ചു. ഇതോടെ ബോംബെ സ്റ്റോക്ക് എക്സ്ചേഞ്ചിൽ ഓഹരി വില 4.64 ശതമാനമാണ് വർധിച്ചത്. നാഷണൽ സ്റ്റോക്ക് എക്സ്ചേഞ്ചിൽ 4.63 ഉം വർധന രേഖപ്പെടുത്തി.
ഇൻഡിഗോയിൽ നിക്ഷേപമിറക്കാൻ ഖത്തർ എയർവേയ്സ് നേരത്തേ താത്പര്യം പ്രകടിപ്പിച്ചിരുന്നെങ്കിലും കമ്പനി വഴങ്ങിയില്ല. ഇപ്പോൾ ഇൻഡിഗോയുമായി സംയുക്തമായി സർവീസുകൾ നടത്താൻ തീരുമാനിച്ചിരിക്കയാണ്. എന്നാൽ കമ്പനിയുടെ ഷെയറുകൾ വാങ്ങാൻ നിലവിൽ തീരുമാനിച്ചിട്ടില്ല- ഖത്തർ എയർവേയ്സ് സി.ഇ.ഒ റോയിട്ടേഴ്സ്നോട് പറഞ്ഞു. 
