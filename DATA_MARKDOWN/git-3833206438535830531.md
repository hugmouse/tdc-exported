
# Македонец от България търси талант иска да подобри рекорд на Гинес със сапунен балон за 500 души

Published at: **2019-11-07T10:53:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/Makedonec-ot-Bulgariya-tursi-talant-iska-da-podobri-rekord-na-Gines-sus-sapunen-balon-za-500-dushi-911892)

Властелинът на сапунените мехури Коле Китанов, който успя да вземе 4 "ДА“ от журито на "България търси талант“, гостува в студиото на "Преди обед“, за да разкаже как е започнал и какво иска да постигне. Той е на 29 години, от Струмица, Македония, но живее в България. Завършва актьорско майсторство за куклен театър. За кратко е сервитьор по морето, но решава със свои колеги да създаде уличен куклен театър. Идеята им е да пътуват и да забавляват малки и големи. Улеснява го неговото хоби: от години тренира за баланс, умее да жонглира, да ходи на кокили, да върти огън и да прави каквото си иска със сапунени балони.
Коле сподели пред Деси Стоянова и кавалера й – Калин Сърменов, че се е вдъхновил от тази "естетическа магия“, научил се е сам на технологиите и я развива според въображението си. За първи път се докосва до мехурите по време на снимки на индийски сериал пред Народния театър "Иван Вазов“, където са събрани много жонгльори. Там за първи път се впечатлява от изкуството от вода, а по-късно се запознава с човек, който обикаля света с такова представление. Тогава започва да търси информация и да тренира усилено. Пресъздал е множество номера, вписани в рекордите на Гинес и иска да подобри последния – 475 души под "похлупак“ от сапунен мехур. Друга негова амбиция е да направи най-големия балон, пълен с газ.
Коле разказа, че е предпочел България пред Швейцария, където е голяма част от неговото семейство. Основен виновник за неговото решение е негов приятел от Струмица, завършил в Благоевград, който го е насочил към обучението за куклен театър. И до ден днешен е много щастлив от избора си, защото смята, че професията дава много възможности, отваря много пътища и е близка до децата. Смята, че да работиш с предмет като със живо същество е много вълнуващо. И споделя, че интересът към пътуващия му куклен театър непрекъснато расте.
Коле Китанов показа на Деси и Калин два авторски номера – демонстрация на "похлупак“, въртележка и игра с пушек.
