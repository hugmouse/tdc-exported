
# Ρώσος Κυβερνήτης παραχώρησε τη θέση του στο πιλοτήριο σε επιβάτη!

Published at: **2019-11-07T22:25:00+00:00**

Author: **SigmaLive**

Original: [SIGMALIVE](https://www.sigmalive.com/news/perierga/596291/rosos-kyvernitis-paraxorise-ti-thesi-tou-sto-pilotirio-se-epivati)

Έρευνα ξεκίνησε σήμερα στη Ρωσία, αφού ο κυβερνήτης ενός επιβατικού αεροσκάφους παραχώρησε τη θέση του στο πιλοτήριο σε μια νεαρή επιβάτιδα, χωρίς καμία εκπαίδευση, ενώ το αεροπλάνο πετούσε στη Σιβηρία.
Σε ένα βίντεο που αναρτήθηκε στο Instagram διακρίνεται η νεαρή γυναίκα, που φορά ροζ πουλόβερ, μέσα στην καμπίνα του πιλότου, να χειρίζεται τα όργανα οδήγησης την ώρα της πτήσης, ενώ ακούγεται η φωνή ενός άνδρα που της δίνει οδηγίες.
Το βίντεο συνοδεύεται από το σχόλιο: "Ηταν πολύ ωραία! Ευχαριστώ!". Με τις εικόνες να αναπαράγονται από τα ρωσικά ΜΜΕ, ο διαχειριστής του λογαριασμού, τελικά, απέκλεισε την πρόσβαση άλλων χρηστών στο βίντεο.
Σύμφωνα με την έρευνα όλα συνέβησαν την 31η Αυγούστου, όταν "ένα εκ των μελών του πληρώματος άφησε να μπει στο πιλοτήριο μια νεαρή γυναίκα που δεν διέθετε άδεια να πετάει αεροσκάφη". Της παραχώρησε τα ηνία του αεροσκάφους.
Όπως εξήγησε η Επιτροπή Έρευνας της Γιακουτία, μιας περιοχής στη Σιβηρία, το αεροπλάνο, ένα Antonov-24 ανήκει στην τοπική εταιρεία IrAero και μετέφερε επιβάτες, όταν εκτυλίχθηκε το περιστατικό.
Το συγκεκριμένο αεροσκάφος, που μπορεί να μεταφέρει έως και 52 επιβάτες, πραγματοποιούσε δρομολόγιο από το Γιακούτσκ στο Σακίριρ, στο βόρειο τμήμα της Γιακουτία, σύμφωνα με ένα δελτίο τύπου. Η αεροπορική εταιρεία IrAero, η οποία διαθέτει έναν στόλο 25 αεροσκαφών, εξυπηρετεί πόλεις της Σιβηρίας αλλά και τη Μόσχα, την Αγία Πετρούπολη και σταθμούς στις ακτές της Μαύρης Θάλασσας.
Πηγή: ΚΥΠΕ 
