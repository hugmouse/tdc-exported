
# تیم کشتی فرنگی امید ایران قهرمان جهان شد

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696651/%D8%AA%DB%8C%D9%85-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%A7%D9%85%DB%8C%D8%AF-%D8%A7%DB%8C%D8%B1%D8%A7%D9%86-%D9%82%D9%87%D8%B1%D9%85%D8%A7%D9%86-%D8%AC%D9%87%D8%A7%D9%86-%D8%B4%D8%AF)

تیم ملی کشتی فرنگی زیر ۲۳ سال (امید) ایران در رقابت‌های جهانی مجارستان با کسب ۳ مدال طلا و ۳ مدال برنز بعنوان قهرمانی دست یافت.
به گزارش ایسنا، رقابت های کشتی فرنگی زیر ۲۳ سال (امیدها) قهرمانی جهان روزهای ۱۰ تا ۱۲ آبان ماه در شهر بوداپست برگزار شد و در پایان تیم ایران با ۳ مدال طلای میثم دلخانی، محمدرضا گرایی و علی اکبر یوسفی در اوزان ۶۳، ۷۲ و ۱۳۰ کیلوگرم و ۳ مدال برنز مهدی محسن نژاد، سجاد ایمن طلب و محمدهادی ساروی در اوزان ۶۰، ۶۷ و ۹۷ کیلوگرم و کسب ۱۲۲ امتیاز به عنوان قهرمانی دست یافت. تیم های گرجستان و روسیه نیز با کسب ۱۲۱ و ۱۱۸ امتیاز پس از تیم ایران به عنوان های دوم و سوم رسیدند.
نتایج کشتی گیران ایران در این مسابقات به شرح زیر است:
در وزن ۵۵ کیلوگرم پویا ناصرپور پس از استراحت در دور نخست در دور دوم با نتیجه ۱۳ بر ۳ مقابل سرداربیک کونوشبایف از قرقیزستان به پیروزی رسید وی در دور بعد و در مرحله یک چهارم نهایی مقابل شوتا اوگاوا دارنده مدال برنز جهان از ژاپن با نتیجه ۸ بر صفر مغلوب شد. ناصرپور در این دیدار از ناحیه مچ پا دچار شکستی شد و به بیمارستان انتقال یافت و بدین ترتیب از ادامه کار در این مسابقات بازماند.
در وزن ۶۰ کیلوگرم مهدی محسن نژاد پس از استراحت در دور اول، در دور بعد مقابل آیاتا سوزوکی از ژاپن با نتیجه ۱۰ بر صفر به پیروزی دست یافت و راهی مرحله یک چهارم نهایی شد. او در این مرحله مقابل آرمن ملیکیان از ارمنستان با نتیجه ۴ بر صفر شکست خورد و با توجه به حضور این کشتی گیر در دیدار فینال، به گروه بازنده ها رفت. محسن نژاد در این گروه با نتیجه ۸ بر صفر مارتین ولیف از بلغارستان را مغلوب کرد و به دیدار رده بندی راه یافت. او در این دیدار کریستین کچکمتی از مجارستان را با نتیجه ۹ بر ۵ مغلوب کرد و به مدال برنز رسید.
در وزن ۶۳ کیلوگرم میثم دلخانی پس از استراحت در دور اول در دور بعد مقابل ماکسیم نهودا از بلاروس با نتیجه ۹ بر ۶ به پیروزی دست یافت. او در دور بعد و در مرحله یک چهارم نهایی اولکساندر هروشین از اوکراین را با نتیجه ۵ بر یک مغلوب کرد و راهی دیدار نیمه نهایی شد. دلخانی در این دیدار با نتیجه ۴ بر یک از سد مهمت چکر از ترکیه گذشت و راهی دیدار فینال شد. او در دیدار فینال و در یک کشتی نزدیک با نتیجه ۷ بر ۶ از سد لوانی کاوجارادزه از گرجستان گذشت و به مدال طلا دست یافت.
در وزن ۶۷ کیلوگرم سجاد ایمن طلب پس از استراحت در دور اول در دور دوم با نتیجه ۵ بر ۳ مقابل الکساندر لیانوونچیک از بلاروس مغلوب شد و با توجه به راهیابی این کشتی گیر به دیدار پایانی، به گروه شانس مجدد راه یافت. ایمن طلب در این گروه با نتیجه ۳ بر یک از سد حاجی کاراکوش از ترکیه گذشت و به دیدار رده بندی راه یافت. او در این دیدار در مصاف با دیوید دیمیتروف از بلغارستان با نتیجه ۲ بر صفر پیروز شد و به مدال برنز دست یافت.
در وزن ۷۲ کیلوگرم محمدرضا گرایی در دور اول با نتیجه ۱۰ بر ۳ از سد چنگیز ارسلان قهرمان سال گذشته این مسابقات از ترکیه گذشت. او در دور بعد با نتیجه ۳ بر ۲ ماگومد یاربیلوف از روسیه را از پیش رو برداشت و راهی مرحله یک چهارم نهایی شد. گرایی در این مرحله در مصاف با راماز زوئیدزه دارنده مدال نقره زیر ۲۳ سال جهان از گرجستان با نتیجه ۷ بر ۵ و ضربه فنی به برتری دست یافت و راهی دیدار نیمه نهایی شد. او در این دیدار ماکسیم یوتوشنکو از اوکراین را با نتیجه ۶ بر ۲ مغلوب کرد و به دیدار فینال راه یافت. گرایی در دیدار پایانی سانان سلیمان اف از آذربایجان را با نتیجه ۷ بر صفر از پیش رو برداشت و صاحب مدال طلا شد.
در وزن ۷۷ کیلوگرم علی نوروزی در دور نخست مقابل تمرلان شادوکایف از قزاقستان با نتیجه ۹ بر صفر مغلوب شد و با توجه به شکست این کشتی گیر در مرحله نیمه نهایی مقابل حریف روس، نوروزی حذف شد.
در وزن ۸۲ کیلوگرم سید محمد چوبچیان پس از استراحت در دور اول در دور دوم با نتیجه ۱۰ بر ۵ مغلوب گئورگ ماریا از رومانی شد و با توجه به شکست این کشتی گیر در دور بعد، چوبچیان از دور رقابت ها کنار رفت.
در وزن ۸۷ کیلوگرم حمیدرضا بادکان در دور اول با نتیجه ۳ بر ۲ مقابل مارتیناس نمسویسیوس از لیتوانی شکست خورد و با توجه به شکست این کشتی گیر در دور بعد، بادکان از دور رقابت ها کنار رفت.
در وزن ۹۷ کیلوگرم محمدهادی ساروی پس از استراحت در دور نخست در دور دوم با نتیجه ۹ بر ۳ بنس الماسی از صربستان را مغلوب کرد. ساروی در دور بعد و در مرحله یک چهارم نهایی مقابل آروی ساوولاینن قهرمان جوانان جهان و زیر ۲۳ سال اروپا از فنلاند با نتیجه ۵ بر یک شکست خورد و با توجه به حضور این حریف در دیدار فینال، به گروه شانس مجدد رفت. او در این گروه مقابل آریف نیفتولایف از آذربایجان با نتیجه ۷ بر یک پیروز شد و به دیدار رده بندی راه یافت. ساروی در این دیدار با نتیجه ۶ بر ۴ و ضربه فنی ولادلن کوزلیوک از اوکراین را مغلوب کرد و به مدال برنز رسید.
در وزن ۱۳۰ کیلوگرم علی اکبر یوسفی در دور اول با قرعه استراحت روبرو بود. وی در دور دوم در مصاف با کونستا مایین پایای از فنلاند با نتیجه ۳ بر صفر به برتری دست یافت. یوسفی در دور سوم و در مرحله یک چهارم نهایی با نتیجه ۳ بر ۲ از سد فرانز ریشتر از آلمان گذشت و به مرحله نیمه نهایی راه یافت. وی در این مرحله با نتیجه ۷ بر ۶ از سد عثمان ایلدیریم دارنده مدال نقره زیر ۲۳ سال جهان از کشور ترکیه گذشت و راهی دیدار فینال شد. یوسفی در دیدار فینال با توجه به مصدومیت زویادی پاتاریدزه قهرمان سال گذشته این مسابقات پیروز میدان شد و به مدال طلا رسید.
رده بندی انفرادی و تیمی این مسابقات به شرح زیر است:
۵۵ کیلوگرم: ۱- شوتا اوگاوا (ژاپن) ۲- امین صفرشایف (روسیه) ۳- اکرم اوزتورک (ترکیه) و زائور علی اف (آذربایجان) ... ۱۰- پویا ناصرپور (ایران)
۶۰ کیلوگرم: ۱- آرمن ملیکیان (ارمنستان) ۲- ژولمان شارشنبیکوف (قرقیزستان) ۳- مهدی محسن نژاد (ایران) و آرتور پتروسیان (روسیه)
۶۳ کیلوگرم: ۱- میثم دلخانی (ایران) ۲- لوانی کاوجارادزه (گرجستان) ۳- ماکسیم نیهودا (بلاروس) و فادیس والیتوف (روسیه)
۶۷ کیلوگرم: ۱- محمد السید (مصر) ۲- الکساندر لیاوونچیک (بلاروس) ۳- سجاد ایمن طلب (ایران) و آرتور پولیتایف (اوکراین)
۷۲ کیلوگرم: ۱- محمدرضا گرایی (ایران) ۲- سانان سلیمان‌اف (آذربایجان) ۳- والنتین پتیچ (مولداوی) و ماکسیم یوتوشنکو (اوکراین)
۷۷ کیلوگرم: ۱- اسلام اوپیف (روسیه) ۲- کودای ساکورابا (ژاپن) ۳- تامرلان شادوکایف (قزاقستان) و سرکان آکویون (ترکیه) ... ۲۶- علی نوروزی (ایران)
۸۲ کیلوگرم: ۱- میلاد علیرضایف (روسیه) ۲- ویکوسلاو لوبوریچ (کرواسی) ۳- یوگنی پولیوادوف (قزاقستان) و آیونگو ریکادزه (گرجستان) ... ۱۳- سید محمد چوبچیان (ایران)
۸۷ کیلوگرم: ۱- سمن نوویکوف (اوکراین) ۲- گورامی ختسوریانی (گرجستان) ۳- دانیل هیچاواریا (کوبا) و کریل ماسکوویچ (بلاروس) ... ۱۸- حمیدرضا بادکان (ایران)
۹۷ کیلوگرم: ۱- ۳- دیمتیری کامینسکی (بلاروس) و محمدهادی ساروی (ایران)
۱۳۰ کیلوگرم: ۱- علی اکبر یوسفی (ایران) ۲- زویادی پاتاریدزه (گرجستان) ۳- داوید اوواساپیان (ارمنستان) و عثمان ایلدیریم (ترکیه)
رده‌بندی تیمی:
۱- ایران ۱۲۲ امتیاز
۲- گرجستان ۱۲۱ امتیاز
۳- روسیه ۱۱۸ امتیاز
۴- اوکراین ۷۷ امتیاز
۵- بلاروس ۶۹ امتیاز
۶- ژاپن ۶۵ امتیاز
۷- ترکیه ۶۵ امتیاز
۸- ارمنستان ۶۴ امتیاز
