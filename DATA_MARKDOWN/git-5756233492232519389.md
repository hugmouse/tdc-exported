
# نامه ۲۰۰ سینماگر: موقعیت حرفه‌ای ما مورد هجوم و آسیب قرار گرفته

Published at: **2019-11-03T10:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619590/%D9%86%D8%A7%D9%85%D9%87-%DB%B2%DB%B0%DB%B0-%D8%B3%DB%8C%D9%86%D9%85%D8%A7%DA%AF%D8%B1-%D9%85%D9%88%D9%82%D8%B9%DB%8C%D8%AA-%D8%AD%D8%B1%D9%81%D9%87%E2%80%8C%D8%A7%DB%8C-%D9%85%D8%A7-%D9%85%D9%88%D8%B1%D8%AF-%D9%87%D8%AC%D9%88%D9%85-%D9%88-%D8%A2%D8%B3%DB%8C%D8%A8-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87)


        جمعی از دست‌اندرکاران سینمای ایران در بیانیه‌ای نسبت به برخی مسائل روز سینما انتقاد کردند.
      

        آفتاب‌‌نیوز :
      
در ابتدای این بیانیه آمده است: «ما سینماگران، گروهی نویسنده، کارگردان، تهیه‌کننده، بازیگر و طیفی از نیروی انسانی با تخصص‌های گوناگون و دست‌اندرکار هنر و صنعت سینما هستیم که برای آفریدن یک اثر در قالب فیلم مستند، داستانی یا انیمیشن فعالیت می‌کنیم. اما سال‌ها است موقعیت حرفه‌ای ما مورد هجوم و آسیب قرار گرفته است.»
به گزارش آفتاب‌نیوز؛ این سینماگران در ادامه مشکلاتی را که نسبت به آن‌ها گله‌مند هستند این‌گونه برشمرده‌اند: نداشتن امنیت شغلی و بیکاری‌های طولانی‌مدت، تبعیض‌در توزیع فرصت‌ها و امکانات، نداشتن حق مالکیت فکری به دلیل نبود قانون جامع و کامل، سوءاستفاده از آثار و ایده‌ها در اینترنت، شبکه‌های ماهواره‌ای و خانگی، تعدد مراکز تصمیم‌گیری برای سینما، سختی‌ها و مشکلات پروسه دریافت مجوز و نگاه‌های سلیقه‌ای در شوراها، توقیف طولانی‌مدت برخی آثار، دراختیار قرار داشتن بیشتر سالن‌های سینمایی توسط برخی نهادها و دیدگاه سلیقه‌ای آن‌ها در اکران، تولید فیلم‌هایی با محتوای نازل در پی نوع حمایت دولت و نهادهای دیگر، سوء استفاده از ارزش‌ها به بهانه‌ فیلم ارزشی و به قصد تصاحب سرمایه‌های عمومی و ایجاد رانت‌، تخریب فیلم‌های مستقل و برهم زدن موازنه‌ اقتصاد طبیعی میان دو سوی تولید و عرضه با برخی سرمایه‌های مشکوک.
نام 200 نفر از سینماگران در پای این نامه به‌عنوان امضاگران آن آمده است.
ناصر تقوایی، اصغر فرهادی، بهرام بیضایی، رخشان بنی‌اعتماد، نیکی کریمی، پرویز کیمیاوی، جعفر پناهی، واروژ کریم‌مسیحی، منیژه حکمت، احمد طالبی‌نژاد و امیر‌شهاب رضویان از سینماگران امضا کننده این بیانیه هستند.

        درخواست دیدار با رئیسی
      
همچنین خانه سینما روز شنبه در این نامه خطاب به سید ابراهیم رئیسی، رئیس قوه قضائیه آورده است: مطلع هستیم که حضرتعالی در دوره کوتاه مسئولیت ریاست قوه قضائیه با دشواری‌های جدی مواجه هستید. آیا مطلع هستید که سینمای ایران در مقام بازتاب‌دهنده صدا و تصویر مردم ایران با چه دشواری هایی روبروست؟
خانه سینما در این نامه، ضمن درخواست دیدار فوری با رئیسی، اعلام کرد: سینماگران «خواهان حاکمیت قانون بدون تفسیرهای یکسویه هستند».
به تازگی فیلم خانه پدری ساخته کیانوش عیاری پس از ده سال توقیف اجازه اکران گرفته بود اما پس از چند روز، جلوی ادامه اکران آن از سوی دادستانی گرفته شد.
