
# 'อ.น้อง'สวมบทไกด์พาคู่สมรสผู้นำอาเซียนชมวัง-ของโบราณ

Published at: **2019-11-04T10:13:00+00:00**

Author: ****

Original: [เดลินิวส์](https://www.dailynews.co.th/politics/739973)


        คณะคู่สมรสผู้นำ 8 ประเทศเยี่ยมชมพิพิธภัณฑสถานฯ-วังบางขุนพรหม “อาจารย์น้อง”สวมบทไกด์แนะนำเครื่องเบญจรงค์-เครื่องประดับสมัยโบราณของไทย ภริยาผู้นำสิงคโปร์-เวียดนามร่วมจูงมือ“เมียมหาธีร์”เดินชมชื่นมื่น
      
เมื่อวันที่ 4 พ.ย.  นางนราพร จันทร์โอชา ภริยานายกรัฐมนตรี ในฐานะผู้นำคู่สมรสฝ่ายไทย นำคณะคู่สมรสผู้นำประเทศสมาชิ​กอาเซียนที่ประกอบด้วย นางอิเรียนา โจโค วิโดโด ภริยาประธานาธิบดีอินโดนีเซีย ,มาดามนาลี สีสุลิด ภริยานายกรัฐมนตรีสาธารณรั​ฐประชาธิปไตยประชาชนลาว ,ตุน ดร.ซีตี ฮัสมะฮ์ บินติ โมฮัมหมัด อาลี ภริยานายกรัฐมนตรีมาเลเซีย,นางลี เซียนลุง ภริยานายกรัฐมนตรีสิงคโปร์ ,มาดามเจิน เหงวียต ทู ภริยานายกรัฐมนตรีสาธารณรัฐสั​งคมนิยมเวียดนาม และคณะคู่สมรสผู้นำประเทศนอกภู​มิภาคอาซียน ได้แก่ นางอาคิเอะ อาเบะ ภริยานายกรัฐมนตรีญี่ปุ่น และนางคิม จอง ซุก ภริยาประธานาธิบดีเกาหลีใต้ เดินทางไปยังพิพิธภัณฑสถานแห่​งชาติ พระนคร โดยมีนายอิทธิพล คุณปลื้ม รมว.วัฒนธรรม และภรรยา พร้อมด้วยนางอนุรัชนี จาตุศรีพิทักษ์ ภรรยาของนายสมคิด จาตุศรีพิทักษ์ รองนายกรัฐมนตรี ร่วมให้การต้อนรับโดยกระทรวงวัฒนธรรมได้มอบของที่​ระลึกแก่คณะคู่สมรส ซึ่งประกอบด้วยกล่องไม้ใส่เครื่​องใส่ประดับลงรักปิดทอง ด้านบนกล่องประดับลายดอกพุดตาล และถุงผ้าไหมสีเขียว  นอกจากนี้ “ฟ้าใส” ปวีณสุดา ดรูอิ้น มิสยูนิเวิร์สไทยแลนด์ 2019 เป็นตัวแทน นำสาวงามมอบพวงมาลัยให้กับคณะคู่​สมรสทั้ง 8 คนจากนั้น คณะคู่สมรสได้ถ่ายภาพหมู่ร่วมกั​นก่อนเดินเยี่ยมชมภายในพิพิธภั​ณฑ์ ซึ่งคณะคู่สมรสต่างให้​ความสนใจโดยใช้เวลาเข้าชมส่วนนี้​มากกว่า 1 ชั่วโมง 30 นาที  โดยมีการจัดแสดงนิทรรศการพิ​เศษประวัติศาสตร์ชาติไทย งานประ​ณีตศิลป์ชิ้นเอกที่จั​ดแสดงภายในหมู่พระวิ​มานพระราชฐานชั้นในโดยจั​ดแสดงเป็นหมวดหมู่ อาทิ เครื่องสูง เครื่องนาฏดุริยางค์  เครื่องถ้วย เครื่องโลหะ เครื่องไม้แกะสลัก ผ้าและเครื่องแต่งกาย เครื่องมุก ส่วนจัดแสดงประวัติศาสตร์ศิลปะ หุ่นหลวง และโขน มหรสพหลวงที่แสดงในพระราชพิธี​สำคัญ เครื่องศิราภรณ์ ของละครรำ  ทั้งนี้ คู่สมรสหลายคนให้​ความสนใจการแสดงเครื่องเบญจรงค์​ของไทยและเครื่องประดับสมั​ยโบราณชิ้นต่างๆ โดยในส่วนการแสดงจุดนี้ นางนราพรได้เป็นผู้แนะนำข้อมู​ลต่างๆแก่คณะคู่สมรสด้วยตัวเอง  จากนั้น คณะคู่สมรสเยี่ยมชมโรงราชรถซึ่​งจัดแสดงราชรถและพระยานมาศสำคั​ญที่ใช้ในงานพระราชพิธีต่างๆ อาทิ พระมหาพิชัยราชรถ เวชยันตราชรถ
โดยตลอดการเข้าเยี่ยมชมพิพิธภั​ณฑ์ดังกล่าว  ภริยานายกรัฐมนตรีสิงคโปร์​และภริยานายกรัฐมนตรีเวี​ยดนามได้ช่วยกันจูงมือภริ​ยานายกรัฐมนตรีมาเลเซียซึ่งมี​อายุมาก พร้อมพาเดินชมไปพร้อมๆกัน  ด้านภริยานายกรัฐมนตรีญี่ปุ่​นและภริยาประธานาธิบดีเกาหลีใต้​เดินคู่พูดคุยกันแบบสบายๆ ซึ่งเป็นภาพที่สื่อมวลชนต่​างประเทศซึ่งติดตามคณะของทั้ง 2 ประเทศนี้ให้ความสนใจและบันทึ​กภาพไว้
ต่อมา เวลา 12.00 น. คณะคู่สมรสเดินทางไปยังวังบางขุ​นพรหม เขตพระนคร เพื่อเยี่ยมชมความสวยงามของวั​งเก่าแก่ที่มีอายุกว่า 100 ปี เดิมเคยเป็นที่ประทับของสมเด็​จพระเจ้าบรมวงศ์เธอ เจ้าฟ้าบริพัตรสุขุมพันธุ์ กรมพระนครสวรรค์วรพินิต มีสถาปัตยกรรมแบบเรอเนซองส์ ผสมผสานกับศิลปะแบบนีโอ-บารอก  โดยในปัจจุบัน วังบางขุนพรหมเป็นส่วนหนึ่​งของพิพิธภัณฑ์ธนาคารแห่​งประเทศไทย ซึ่งภายในจัดแสดงเรื่องราวประวั​ติและการดำเนินงานของธนาคารแห่​งประเทศไทย โดยแบ่งออกเป็นห้องต่างๆ เช่น ห้องเงินตราโบราณ ห้องเงินพดด้วง ห้องกษาปณ์ไทย ห้องธนบัตร  เมื่อคณะดังกล่าวมาถึงได้ถ่​ายภาพหมู่ร่วมกันที่บันไดของวั​งบางขุนพรหมซึ่งมีความสวยงามที่​เป็นเอกลักษณ์  จากนั้น ทั้งหมดได้รับชมการแสดงโขน ตามด้วยการเดินชมการทอผ้ายก การจักสานย่านลิเภา งานหัตถศิลป์ ภูมิปัญญาท้องถิ่น ก่อนที่คณะคู่สมรสรั​บประทานอาหารเที่ยงร่วมกัน โดยมีเมนูอาหารไทยโบราณซึ่งๆได้​รับแรงบันดาลใจจากกาบเห่ชมเครื่​องคาวหวาน สมัยรัชกาลที่ 2 อาทิ แสร้งว่ากุ้ง แกงระแวง ล่าเตียงปู ขนมบัวลอยสามสี.    
