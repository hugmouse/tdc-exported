
# หิ้ว'เอ็ม'ฆาตกรโหดทำแผน หวิดโดนตึ๊บเสียงสาปแช่งลั่น

Published at: **2019-11-02T04:10:00+00:00**

Author: ****

Original: [เดลินิวส์](https://www.dailynews.co.th/crime/739598)


        ชาวบ้านกว่า 300 คน แห่ดูหน้า "เอ็ม" ฆาตกรโหด ตำรวจหิ้วทำแผนประกอบคำรับสารภาพที่เกิดเหตุ หวิดเจอประชาทัณฑ์ เสียงตะโกนด่าสาปแช่งลั่นทั่วบริเวณ  
      
เมื่อวันที่ 2 พ.ย. พ.ต.อ.สุคนธ์ ศรีอรุณ รองผบก.ภ.จว.เชียงใหม่ พ.ต.อ.ดำเนิน กันอ่อง ผกก.สภ.จอมทอง จ.เชียงใหม่ พร้อมกำลังเจ้าหน้าที่ตำรวจ นปพ.ภ.จว.เชียงใหม่ ตำรวจสภ.จอมทอง เจ้าหน้าที่ทหารและฝ่ายปกครองอำเภอจอมทองกว่า 100 นาย ได้ทำการปิดกั้นบริเวณห้องแถว 3 ชั้นเลขที่ 90/3 หมู่ 3 ต.บ้านหลวง อ.จอมทอง จ.เชียงใหม่ ซึ่งเป็นสถานที่เกิดเหตุฆาตกรรม น.ส.วรรณี จิรเจริญยิ่ง เศรษฐินีนักปฏิบัติธรรม วัย 58 ปี โดยทางตำรวจมีแผนจำลองนำตัวผู้ต้องหามาทำแผนประกอบคำรับสารภาพ แต่ปรากฏว่าตั้งแต่เวลา 06.00 น.มีชาวบ้านใน อ.จอมทอง และใกล้เคียงกว่า 300 คน ได้มาปักหลักรอดูการทำแผน ทางเจ้าหน้าที่เกรงว่าจะเกิดเหตุร้ายขึ้นระหว่างทำแผน จึงต้องประสานขอกำลังเพิ่มจากหน่วยงานใกล้เคียงที่เกี่ยวข้องมาปิดล้อมพื้นที่ทั้งหมดไว้จากนั้นทางเจ้าหน้าที่ได้ทำการควบคุมตัว นายวิฑูรย์ ศรีตะบุตร์ หรือ เอ็ม อายุ 39 ปี ผู้ต้องหา มาทำแผนประกอบคำรับสารภาพซึ่งการควบคุมตัว นายเอ็ม ลงจากรถเข้าไปในตัวบ้านเป็นไปอย่างทุลักทุเล ท่ามกลางเสียงตะโกนสาปแช่งของชาวบ้านที่ไม่พอใจที่ผู้ต้องหามาก่อคดีสะเทือนขวัญขึ้นในพื้นที่ อ.จอมทอง ในครั้งนี้ การทำแผนประกอบคำรับสารภาพเริ่มขึ้นบริเวณตั้งแต่ประตูบ้านที่ นายเอ็ม มาเคาะเรียกและนางสาวรรณีมาเปิดประตูบ้านก่อนไปที่ห้องรับแขกชั้นล่างของบ้าน ขณะที่นางสาววรรณีนั่งอยู่บนโต๊ะรับแขก นายเอ็ม ได้เข้าไปพูดคุยเพื่อขอเงินไปดาวน์รถสองแถว แต่ น.ส.วรรณี ปฏิเสธ ทำให้ นายเอ็ม ที่ยืนอยู่ข้างๆ รู้สึกโกรธ เพราะต้องการใช้เงินเป็นการด่วน จึงลงมือชกเข้าไปที่ใบหน้าของ น.ส.วรรณี 3-4 ครั้ง จนล้มลง ก่อนที่จะบีบคอบังคับให้บอกรหัสบัตรเอมีเอ็มและจับ น.ส.วรรณี มัดไว้ก่อนจะออกไปกดเงิน จากนั้นกลับมาทำร้ายซ้ำใช้ถุงขยะคลุมศีรษะจนสิ้นใจ
อีกช่วงหนึ่งของการทำแผนเป็นบริเวณห้องครัวที่ต่อเติมด้านข้างของทาวน์เฮ้าส์ซึ่งเป็นจุดที่ นายเอ็ม อุ้มศพของ น.ส.วรรณี เข้าไปใส่ในตู้เย็นก่อนจัดการอำพรางศพด้วยการใช้ผงปูนโรยปิดทับก่อนจะหลบหนีออกไปทางประตูหน้า เจ้าหน้าที่ใช้เวลาทำแผนประกอบคำรับสารภาพในเวลาสั้นๆ เพียง 15 นาที เพราะเกรงว่าจะเกิดความโกลาหลจากชาวบ้านที่มาเฝ้ารอกันเป็นจำนวนมาก จากนั้นได้ควบคุมตัว นายเอ็ม ขึ้นรถส่งตัวไปฝากขังที่ศาลจังหวัดฮอด 
พ.ต.อ.สุคนธ์ เปิดเผยว่า คดีนี้ไม่ซับซ้อนและทุกอย่างก็คลี่คลายหมดแล้ว ผู้ต้องหายอมรับสารภาพทุกขั้นตอนของการลงมือฆ่า และมีการทำแผนรับสารภาพ โดยจุดสำคัญคือจุดที่มาทำวันนี้ ตั้งแต่ขั้นตอนการเข้าบ้าน การลงมือต่างๆ ส่วนขั้นตอนอื่นๆ ทั้งไปซื้ออุปกรณ์อำพรางศพ และการไปกดเงินรวมทั้งอื่นๆ เรามีภาพวงจรปิดใช้ประกอบในสำนวนหมดแล้ว โดยตอนนี้พนักงานสอบสวนได้แจ้งข้อหาแก่ นายเอ็ม 5 ข้อหา ประกอบด้วย ฆ่าผู้อื่นตายโดยทรมาน, ชิงทรัพย์เป็นเหตุให้ผู้อื่นถึงแก่ความตาย, ปิดบังซ่อนเร้นอำพรางศพ, ใช้บัตรอิเล็กทรอนิคส์ผู้อื่นโดยไม่ได้รับอนุญาต, เอาไปซึ่งเอกสารโดยประการใดๆ ทำให้เกิดความเสียหายแก่ผู้อื่น คดีนี้แม้ นายเอ็ม จะรับสารภาพว่าทำเพียงคนเดียว แต่ในทางสอบสวนจะยังคงดำเนินไปอยู่ เพื่อดูว่าบุคคลที่เกี่ยวข้องมีส่วนในการกระทำความผิดด้วยหรือไม่ ซึ่งตอนนี้ยังระบุไม่ได้ว่าบุคคลที่เกี่ยวข้องคนไหนจะถูกแจ้งข้อหา หรือจะถูกกันเป็นพยานในคดี นอกจากนี้ เจ้าหน้าที่จะติดตามทรัพย์สินของผู้เสียชีวิต โดยเฉพาะเงินสดที่กดออกไปโดยจากคำให้การมีการกดเงินไปจำนวน 1.7 ล้านบาท เหลือที่ยึดคืนได้ 1.2 ล้านบาท โดยเชื่อว่ามีการนำเงินไปใช้จำนวน 5 แสนบาท รวมทั้งเครื่องประดับที่หายไปจำนวนหนึ่ง โดยทางตำรวจจะตรวจสอบทรัพย์สินทั้งหมดเพื่อรวบรวมคืนให้กับทายาทของผู้เสียชีวิตให้ได้มากที่สุด หลังการทำแผนก็จะนำตัวผู้ต้องหาฝากขังที่ศาลเข้าสู่เรือนจำไปเลย ไม่มีการสอบสวนเพิ่มเติมแล้ว จากนั้นพนักงานสอบสวนก็จะใช้เวลาในการทำสำนวนและรอทางนิติวิทยาศาสตร์ และผลการนิติเวช มาประกอบในสำนวน เชื่อว่าสำนวนทุกอย่างจะสมบูรณ์ภายใน 1 เดือน ก็จะสามารถสรุปเสนอให้พนักงานอัยการดำเนินการตามขั้นตอนของกฏหมายได้ไม่อโหสิให้'เอ็ม ยัดตู้เย็น' แค้นถุงคลุมหัว-ปล่อยขาดใจ         
