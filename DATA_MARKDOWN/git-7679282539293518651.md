
# Jharkhand Elections : झाविमो ने 33 विधानसभा सीटों के लिए 165 उम्मीदवारों की सूची बनाई

Published at: **2019-11-06T02:37:59+00:00**

Author: **हिन्दुस्तान ब्यूरो, रांची।**

Original: [https://www.livehindustan.com](https://www.livehindustan.com/jharkhand/story-jharkhand-elections-jharkhand-vikas-morcha-party-made-list-of-165-candidates-for-33-assembly-seats-2834495.html)

झारखंड विकास मोर्चा (झाविमो) की बैठक में 33 विधानसभा सीटों के लिए 165 उम्मीदवारों के नामों की सूची बनाई गई है। सभी उम्मीदवार पार्टी के लिए नए चेहरे होंगे। हर एक विधानसभा सीट के लिए पांच-पांच उम्मीदवारों के नाम दिए गए हैं।
राजधानी रांची के संगम गार्डेन में मंगलवार को आयोजित रायशुमारी बैठक में पार्टी अध्यक्ष बाबूलाल मरांडी को 33 विधानसभा क्षेत्रों से आए शीर्ष नेताओं ने अपने संभावित प्रत्याशियों के नाम सौंप दिए। शेष 48 विधानसभा सीटों के लिए बुधवार को बैठक बुलायी गई है। इसमें बचे हुए विधानसभा क्षेत्रों के पार्टी कार्यकर्ता और नेताओं को अपने प्रत्याशियों के नाम देने को कहा गया है। बाबूलाल मरांडी ने पहले दो चरणों के लिए प्रत्याशियों का नाम आठ नवंबर तक जारी करने की उम्मीद जताई है।
अकेले दम पर चुनाव लड़ेगी पार्टी : बाबूलालबाबूलाल मरांडी पहले अकेले अपने दम पर चुनाव लड़ने की घोषणा कर चुके हैं, मंगलवार को उन्होंने फिर दोहराया कि किसी भी परिस्थिति में पार्टी अकेले चुनाव लड़ रही है और जीत भी दर्ज करेगी। इस बार झारखंड में झाविमो की ही सरकार बनेगी। उन्होंने कहा कि चुनाव के बाद भी वे किसी दल के साथ समझौता नहीं करेंगे। कार्यकर्ताओं से कहा कि सामने वाले दल के प्रत्याशी को देखने के बाद वे अपने पूर्व घोषित उम्मीदवार को भी बदल सकते हैं, ताकि झाविमो की जीत सुनिश्चित हो सके। 
कार्यकर्ता अफवाहों पर ध्यान नहीं देंबाबूलाल ने कहा कि कार्यकर्ता अफवाहों पर ध्यान नहीं दें और पार्टी के लिए काम शुरू कर दें। उन्होंने कहा कि झाविमो ही ऐसी पार्टी है जो अपने प्रत्याशियों के चयन के लिए अपने कार्यकर्ताओं से राय ले रही है। उन्हीं से सूची मांगी जा रही है, जबकि दूसरी पार्टियों में कार्यकर्ताओं को पूछा तक नहीं जाता है। कहा कि पार्टी नए प्रत्याशियों के नाम पर मुहर लगाएगी। जो भी पार्टी के बेहतर कैडर होंगे उन्हें टिकट दिया जाएगा। 
कई नेताओं की पहचान झाविमो से बनीबाबूलाल ने कहा कि अमर बाउरी हो या दूसरे विधायक, जो भी झाविमो से चुनाव लड़ विधायक बने, उसके बाद ही लोग उन्हें जान सके। पार्टी ने कई नेता को पैदा किया है। पुराने चेहरे से ज्यादा प्रभावी पार्टी का बैनर है। इस मौके पर मौजूद पार्टी के नेता प्रदीप यादव ने कहा कि वे बाबूलाल का साथ हमेशा निभाएंगे। पार्टी उन्हें जहां से टिकट देगी वे वहां से चुनाव लड़ेंगे। मालूम हो कि लंबे अंतराल के बाद बाबूलाल मरांडी और प्रदीप यादव एक साथ मंच पर दिखे। 
