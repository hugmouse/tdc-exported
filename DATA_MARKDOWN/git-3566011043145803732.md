
# زنگنه: عرضه فرآورده‌های نفتی در بورس موفقیت آمیز بود

Published at: **2019-11-04T15:39:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544945.html/%D8%B2%D9%86%DA%AF%D9%86%D9%87--%D8%B9%D8%B1%D8%B6%D9%87-%D9%81%D8%B1%D8%A2%D9%88%D8%B1%D8%AF%D9%87-%D9%87%D8%A7%DB%8C-%D9%86%D9%81%D8%AA%DB%8C-%D8%AF%D8%B1-%D8%A8%D9%88%D8%B1%D8%B3-%D9%85%D9%88%D9%81%D9%82%DB%8C%D8%AA-%D8%A2%D9%85%DB%8C%D8%B2-%D8%A8%D9%88%D8%AF)

وزیر نفت گفت: در بخش عرضه فرآورده های نفتی در رینگ صادراتی بورس انرژی، خیلی موفق بودیم. بیش از اندازه ای که فکر می کردیم موفق بودیم.
به گزارش شبکه اطلاع رسانی راه دانا؛ بیژن زنگنه وزیر نفت امروز از گروه شرکت‌های توربو کمپرسور نفت (OTC)  و چند شرکت دانش بنیان در شهرک صنعتی شمس آباد بازدید کرد.
زنگنه در حاشیه این بازدید در جمع خبرنگاران گفت: بیش از نصف گاز کشور با توربین ها و کمپرسورهایی انتقال پیدا می کند که این شرکت ساخته است. خوشبختانه در این سال ها شرکت OTC موفق شده است بخش اصلی توربین که پیچیده ترین بخش آن است و شرکت های معدودی در دنیا می سازند،  که بسازد.   وزیر نفت با اشاره به اینکه تقریبا همه اجزای توربین های 25 مگاواتی در داخل ساخته می شود، اظهار داشت: این شرکت تاکنون نزدیک به 200 توربین و کمپرسور در کشور عرضه کرده اند که این توربین ها و کمپرسورها تقریبا به صورت کامل در داخل کشور ساخته می شود. تاکنون حدود 3.6 میلیارد یورو کار به شرکت OTC واگذار شده و آنها تحویل داده اند. حدود 200 میلیون یورو هم در شمس آباد، یزد و قزوین سرمایه گذاری کرده اند. 1000 نفر در این زنجیره کار می کنند.   زنگنه با اشاره به اینکه هیچ کسی از توربین ها و کمپرسورهای این شرکت در پالایشگاه ها و خطوط انتقال گاز ایرادی نگرفته است، گفت: اینجا یکی از نمونه های بسیار موفق انتقال تکنولوژی اتفاق افتاده است. شرکت زیمنس ابتدا شریک آنها بود و انتقال تکنولوژی را خوب انجام داده است و آموزش های بسیاری خوبی داد و البته این شرکت در دوران تحریم نیامد و این باعث شد که همت نیروهای این شرکت تشدید شود.   وزیر نفت با تاکید بر اینکه تولیدات شرکت OTC قابلیت صادرات دارد، افزود: من آینده این شرکت را همچون گذشته آن درخشان می بینم. متوسط سن مدیران این شرکت 44 سال است که نشان می دهد شرکت بسیار جوان و سرحال است. این شرکت جزو افتخارات جمهوری اسلامی است.   زنگنه در پاسخ به سوالی درباره ادعای ترک ها مبنی بر کاهش صادرات گاز ایران به این کشور گفت: ترک ها معمولا در فصل سرد بیشتر گاز برداشت می کنند چون آنها هم مثل ما کشور سردسیری هستند و قرارداد طبق روال در حال اجراست.   وزیر نفت درباره بهترین مدل حمایت از شرکت OTC گفت: بهترین حمایتی که ما می­توانیم کنیم ایجاد فضای کار است. این کار با واگذاری 50 توربین کمپرسور 25 مگاواتی را در سال 1379 به آنها شروع شد و این روند هنوز هم ادامه دارد. در حال حاضر عمده توربین کمپرسورهای صادراتی خطوط گاز در پالایشگاه پارس جنوبی به این شرکت­ها سپرده شده است.   وی افزود: در حال حاضر این شرکت­ها وارد پتروشیمی­‌ها هم شده­‌اند. ما در نظر داریم بازهم به این شرکت­ها کمک کنیم. زیرا در پتروشیمی‌­های جدید مهمترین تجهیزاتی که مورد استفاده قرار می­گیرد، الکتروکمپرسورها است. اینها، مجموعه اقداماتی است که ما برای حمایت از شرکت­های دانش ­بنیان انجام داده­ایم. همچنین برای اینکه بازار درست شود، باید سرمایه ­گذاری شود. این فقط شعار نیست. ولی باید منابعی برای پرداخت باشد تا این شرکت­ها بتوانند کار را انجام دهند.   * 6 میلیارد دلار مجوز تامین مالی از بورس داریم   وزیر نفت در پاسخ به سوالی درباره طرح تامین مالی صنعت نفت از طریق بورس گفت: طرح وزارت نفت این بود که تآمین مالی را از طریق بازار بورس انجام دهیم و این کار اکنون در حال انجام است. بخش اول پول را جذب کردیم ولی پیمانکارها مشکلاتی داشتند که سعی کردیم با برگزاری جلساتی، این مشکلات را کم یا مرتفع کنیم. در کل آنکه این طرح پیش می­رود و متناسب با آن از بازار اجازه ­اش را داریم که فروش هم انجام دهیم. قرار است اوراق مشارکت نیز منتشر شود. برای این کار ما از شورای اقتصاد تا 6 میلیارد دلار اجازه گرفتیم ولی به نسبتی که پیشرفت کند کار باید انجام شود.   * فرآورده‌های نفتی را در بورس گران‌تر از خارج بورس فروختیم و راضی هستیم   زنگنه درباره تاخیر در عرضه نفت در بورس انرژی گفت: در این کار نه تاخیری صورت گرفته و نه متوقف شده است. ما در رینگ صادراتی بورس هم نفت خام و میعانات گازی عرضه کردیم و هم فرآورده های نفتی. در بخش فرآورده های نفتی، خیلی موفق بودیم. بیش از اندازه ای که فکر می کردیم موفق بودیم. هم تقاضا خیلی خوب بود و هم قیمت ها خیلی بیش از آن شد که در بیرون بورس داشتیم می فروختیم. اما در بخش نفت، موفقیت چندانی نداشتیم. دلیل آن هم تفاوت ماهیت این دو کالا است. شاید ایرانی­ ها با ظرفیت­‌هایی کوچکتر صادراتی که برای فراورده­ ها است، آشناتر هستند. در هر حال ما به عرضه ادامه خواهیم داد و سعی می­کنیم مشکلاتی که گفته می شود وجود دارد را رفع کنیم.   وی در پاسخ به سوالی درباره طرح سیراف اظهار داشت: سیراف را می­شود با طرحی مانند پتروپالایشگاه­ها راه اندازی کرد. تقریبا کارهای بانکی آن با کمک بانک مرکزی و بانک­های عامل برای اینکه وام بگیرند، نهایی شده است. قرار است نزدیک به 20 هزار میلیارد تومان از بانک­ها بگیریم و محل تامین ارز آن نیز مشخص شده است. اینها مرحله اول یک پتروپالایشگاه است. اینجا هشت و نیم میلیون تن نفتا سبک و سنگین تولید می­شود. ما طرحی را آماده کردیم که نفتا خوراک مرحله بعد پتروشیمی ­های پایین دستی شود که آنها نیز محصولات باارزشی تولید می­کنند.   زنگنه درباره آئین نامه قانون پتروپالایشگاه‌ها و تنفس خوراک آنها گفت: آئین­ نامه این قانون را نوشتیم. یک ماه است که من آن را به دولت فرستادم. این آیی‌ن­نامه در فرایند نظرخوانی در دولت است تا در نهایت تصویب شود. همه چیز در این آیین­نامه دیده شده است.   وی در خصوص کمبود بنزین سوپر تصریح کرد: به خاطر تعمیر پالایشگاه اراک و اشکال دیگری، چند روزی بنزین سوپر کمبود پیدا کرد. ولی من تاکید کردم حتما باید این نوع بنزین تامین شود و مشکلی نیست.   وزیر نفت درباره پیشنهاد رئیس­ جمهور برزیل برای پیوستن به اوپک بیان کرد: من با حضور برزیل مشکلی ندارم اما با حضور کشورهای کوچک 100 هزار بشکه ­ای موافق نیستم.   منبع: فارس
