
# Натиснаха последния златен бутон в България търси талант

Published at: **2019-11-04T11:06:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Natisnaha-posledniya-zlaten-buton-v-Bulgariya-tursi-talant-911048)

Шестите в света по пол денс за двойки Симона Бойкова и Бояна Николова получиха последния златен бутон в "България търси талант“ от Любен Дилов-син. Впечатляващото им изпълнение, което проследиха над милион зрители, им донесе заслужено място сред финалистите, които ще се борят за 50 000 лева. Грациозните дами танцуват заедно от 6 години и тренират абсолютно всеки ден. Успоредно с интензивните репетиции, преподават и имат детска група.
"Спортът е уникален и красив. Искаме повече хора да тренират и да поддържат здравето и фигурата си.“, заявяват те. Симона и Бояна мечтаят за българска федерация по пол денс, както и за повече зали за подготовка, тъй като смятат, че страната ни изостава сериозно в сравнение с другите държави в света. Искат също така да разбият предрасъдъците за пол денса и да го превърнат в уважавана дисциплина. Любен Дилов-син сподели, че е почитател на тази смесица от изкуство и спорт, а в Симона и Бояна вижда истински професионалисти. "Рядкост е съчетанието от акробатични сложности, изящество и красота“, коментира той в ексклузивната онлайн поредица "Още от България търси талант“.
Едни от най-впечатляващите таланти, които се изправиха пред журито на "България търси талант“ и заслужиха своето място на полуфиналите с гласовете на Катето Евро, Любо Дилов-син, Славена Вътова и Ицо Хазарта бяха кукленият актьор и владетел на сапунените мехури от Струмица - Коле Китанов, 9-годишната балерина Стефани Николова и разтърсващият композитор в жанр "нова епоха“ Димитър Величков. С 4 "ДА“ в битката за 50 000 лева и звездната титла продължиха трогващите баща и син – акробати No Gravity, танцовата школа Creators Dance Center и цирковият артист от Венецуела Диего Контрерас.
Анонимният илюзионист, който буквално "скри картите“ на Катето Евро, Любо Дилов-син, Славена Вътова и Ицо Хазарта - Велизар Бамбалов, гостува на Деси и Сашо в "Преди обед“. Пред зрителите на bTV той ги изуми с нова порция илюзии, които останаха мистични и необясними за екипа на предаването. Той сподели, че критиката на Любен Дилов –син преди 5 години, когато за първи път се е качил на сцената на "България търси талант“, му е повлияла много конструктивно. Амбицирал се е, решил е да придаде допълнителна мистика като сложи маска и е усъвършенствал уменията си. Благодарен е на журналиста и е щастлив от категорично позитивната му оценка в шестия сезон на шоуто. Велизар сподели, че е напълно отдаден на картите и сам измисля илюзиите си. Желанието му е да се развива все повече и да излезе на световната сцена.
С по три позитивни гласа от журито на "България търси талант“ за полуфиналите се класираха бодигардът с автентична рап-поезия Георги Попов – Балвана и артистичната художничка с трогваща история Марта Димитрова.
