
# Urmează joi CANnual Conference ’19: Cum va fi comunicarea în Europa Centrală şi de Est şi ce impact are tehnologia asupra industriei de advertising? Anieszka Kosik, head of Facebook Polonia: Singurul lucru care se mişcă mai repede decât tehnologia sunt aşteptările clienţilor

Published at: **2019-11-05T22:06:00+00:00**

Author: **Alexandra Cepăreanu**

Original: [Ziarul Financiar](https://www.zf.ro/eveniment/urmeaza-joi-cannual-conference-19-comunicarea-europa-centrala-est-impact-tehnologia-asupra-industriei-advertising-anieszka-kosik-head-of-facebook-polonia-singurul-lucru-misca-repede-tehnologia-18545138)

Încotro se îndreaptă comunicarea într-o lume în care digitalizarea înlocuieşte rapid tradiţia unor întregi sectoare economice şi unde peste noapte apar noi companii, noi idei, noi produse şi servicii? Consumatorii Millennials încep să fie deja întrecuţi de generaţia Alpha (generaţia născută după anul 2010), care creşte cu telefonul mobil şi tableta în mână, şi generaţia Millennials începe treptat să iasă din joc.
Pentru a afla încotro se îndreaptă comunicarea, Ziarul Financiar împreună cu weCAN organizează pe 7 noiembrie conferinţa CANnual Conference ’19, în cadrul căreia reprezentanţi ai reţelei de agenţii de comunicare din Europa Centrală şi de Est weCAN şi alţi experţi de marketing din regiune vor discuta despre caracteristicile şi tendinţele industriei de publicitate şi mass-media din regiune în condiţiile în care digitalizarea începe să prindă rădăcini şi să se infiltreze în cât mai multe domenii.
Laszlo Szarvas - CEO al agenţiei de publicitate Café Reklám din Ungaria, Elisabeta Moraru - country manager în cadrul Google România - şi Raluca Radu - country manager în cadrul Answear.ro - vor discuta pe 7 noiembrie în cadrul CANnual Conference ’19 despre impactul digitalizării asupra industriei de e-commerce din Europa Centrală şi de Est şi cum va fi comunicarea la nivel de regiune.
Ideea de mobilitate şi acces la internet a căpătat o nouă dimensiune odată cu apariţia smartphone-urilor, în prezent fiind online peste 2,5 miliarde de dispozitive, potrivit datelor prezentate de Illes Vadasz, industry manager la Google Ungaria. „În prezent, peste 4 miliarde de persoane sunt online pe diferite site-uri şi peste 2,5 miliarde de dispozitive Android sunt active şi au acces la internet. Accesul la internet şi diferite platforme a explodat odată cu apariţia smartphone-urilor. Google a fost întotdeauna în fruntea conformării depline cu GDPR şi aplicăm politicile relevante şi cu partenerii noştri de publicitate. Am fost unul dintre primii furnizori mari care au lansat o interfaţă în care utilizatorii aveau voie să îşi editeze preferinţele publicitare sau să oprească personalizarea. Lăsăm utilizatorul să aleagă“, a spus Illes Vadasz. De asemenea, Anieszka Kosik, head of Facebook Poland, spune că schimbarea cea mai mare pe care au adus-o noile telefoane mobile este reprezentată de modul în care lumea descoperă lucruri noi, experimentează şi împărtăşeşte. „Facebook împinge graniţele comunicării şi inovării pentru a aduce lumea mai aproape şi încurajează brandurile şi persoanele fizice care folosesc platformele sale să facă acelaşi lucru. Cea mai mare schimbare pe care o observăm în ceea ce priveşte mobilul este faptul că a schimbat modul în care descoperim, experimentăm şi împărtăşim lucrurile. Este, de asemenea, cel mai rapid instrument de comunicare. Pentru TV a durat peste un deceniu să ajungă la 50 de milioane de oameni, smartphone-urile ajungând la 1 miliard de utilizatori în numai cinci aniî, spune Anieszka Kosik.
Estimările specialiştilor arată că piaţa de internet mobil va avea 1,75 miliarde de utilizatori în următorii opt ani, atingând nivelul de 5 miliarde de utilizatori în 2025, potrivit raportului GSMA privind economia mobilă din 2018. Astfel, contribuţia economică a ecosistemului mobil la economia globală este estimată la 4,6 trilioane de dolari până în 2022, în creştere faţă de anul 2017, când a fost de 3,6 trilioane de dolari, potrivit aceluiaşi studiu. „Acesta arată clar că telefonul mobil este acum esenţial pentru succesul în afaceri, iar Facebook şi Instagram sunt deja cele mai importante două platforme de anunţuri mobile“, este de părere Anieszka Kosik. Ea spune că singurul lucru care se mişcă mai repede decât tehnologia sunt aşteptările clienţilor, motiv pentru care companiile trebuie să implementeze noile tehnologii în cadrul proceselor pentru a putea răspunde cât mai bine nevoilor consumatorilor. 
