
# آغاز همکاری بورس تهران با چهارمین بورس بزرگ دنیا

Published at: **2019-11-03T18:28:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619692/%D8%A2%D8%BA%D8%A7%D8%B2-%D9%87%D9%85%DA%A9%D8%A7%D8%B1%DB%8C-%D8%A8%D9%88%D8%B1%D8%B3-%D8%AA%D9%87%D8%B1%D8%A7%D9%86-%D8%A8%D8%A7-%DA%86%D9%87%D8%A7%D8%B1%D9%85%DB%8C%D9%86-%D8%A8%D9%88%D8%B1%D8%B3-%D8%A8%D8%B2%D8%B1%DA%AF-%D8%AF%D9%86%DB%8C%D8%A7)


        در ادامه توسعه روابط فرامرزی و جهت اجرای گام دیگری از برنامه‌های بین‌المللی‌سازی مصوب هیات مدیره بورس تهران، سند همکاری بین بورس تهران و بورس شانگهای به امضا رسید.
      

        آفتاب‌‌نیوز :
      
در مراسم امضای تفاهم نامه که به میزبانی بورس شانگهای و همزمان با هفتادمین سالگرد تاسیس جمهوری خلق چین در این کشور برگزار شد، فرصتی برای مقام های مسئول هر دو بورس جهت رایزنی و آشنایی با بازارهای سرمایه، فرصت ها و زمینه های همکاری فراهم آمد؛ ضمن آنکه هیات ایرانی جلساتی را با تعدادی از واحدهای بورس شانگهای برگزار کرد و موضوعات موردعلاقه طرفین بررسی شد. در این مراسم از مسئولان بورس میزبان برای بازدید رسمی از بورس تهران دعوت به عمل آمد.
تفاهم نامه امضاشده امکان تبادل تجربه و اطلاعات بین طرفین، برگزاری دوره های آموزشی و همکاری در زمینه های سرمایه گذاری خارجی، طراحی محصولات از جمله انواع صندوق ها و اوراق مشارکت، توسعه زیرساخت های معاملاتی و نظارتی، ارتقای ساختار راهبری شرکتی، کنترل های داخلی و افشای اطلاعات و همچنین انجام پروژه های مطالعاتی مشترک را منطبق بر قوانین هر دو بازار فراهم می آورد.
همچنین، پس از مراسم امضای سند همکاری، و به دعوت شرکت سپرده گذاری چین، نشستی با مقامات این موسسه انجام شد و طی آن گزارشی از قابلیت ها و سازوکارهای پس از معاملات به هیات ایرانی داده شد و برای همکاری با بازار سرمایه ایران اعلام آمادگی گردید.
بورس شانگهای اخیرا موزه ای را از مستندات و آثار تاریخی فعالیت بورس در این کشور به همراه اشیای اهدایی سایر بازارها، از جمله نشان و هدیه بورس تهران راه اندازی کرده است؛ مسئولان بورس تهران برای آشنایی با فعالیت های ترویج فرهنگ سرمایه گذاری در چین و توسعه آن در کشور از این موزه هم بازدیدی انجام دادند.
بورس شانگهای با ارزش بیش از چهار و نیم تریلیون دلار (اکتبر ۲۰۱۹) بزرگ ترین بازار اوراق بهادار چین و چهارمین بورس بزرگ دنیا پس از نیویورک، نزدک و گروه بورس ژاپن است.
حدود ۱۶۰۰ شرکت در این بورس پذیرفته شده، و گردش ماهانه معاملات سهام آنها به طور متوسط در سال گذشته حدود ۵۰۰ میلیارد دلار برآورد می شود. در نیمه نخست سال جاری میلادی، تعداد ۲۷ عرضه اولیه (بیش از ۵ درصد کل عرضه ها در بورس های جهانی) به ارزش حدود ۵ میلیارد دلار در بورس شانگهای صورت گرفته است.
