
# 
        یمن: سودان در حال تجارت و ارتزاق با جان سربازان خود است
      

Published at: **2019-11-02T16:54:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637551/%DB%8C%D9%85%D9%86-%D8%B3%D9%88%D8%AF%D8%A7%D9%86-%D8%AF%D8%B1-%D8%AD%D8%A7%D9%84-%D8%AA%D8%AC%D8%A7%D8%B1%D8%AA-%D9%88-%D8%A7%D8%B1%D8%AA%D8%B2%D8%A7%D9%82-%D8%A8%D8%A7-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D8%A7%D8%B3%D8%AA)

به گزارش بولتن نیوز، «یحیی سریع» سخنگوی نیروهای مسلح یمن در کنفرانسی مطبوعاتی به خسارت‌های وارد شده به نیروهای سودانی شرکت‌کننده در جنگ یمن پرداخت و اعلام کرد، از ابتدای جنگ یمن تا کنون هشت هزار نظامی سودانی کشته، زخمی یا مفقود شده‌اند.
بر اساس گزارش شبکه «المسیره»، سریع گفت، نظام سودان با جان سربازان خود تجارت و با فریب آنها از طریق شعار و توجیه، ارتزاق می‌کند.
وی افزود: در ماه‌های اخیر خسارت‌های ثبت شده در صفوف مزدوران سودانی به ۱۸۵ کشته و دهها زخمی رسیده است؛ در سال ۲۰۱۸ نیز تعداد کشته‌شده‌ها در میان مزدوران سودانی به ۷۲۰ نفر رسیده و صدها نفر دیگر نیز زخمی شدند.
سریع ادامه داد، در سال جاری نیز تعداد کشته شده‌ها در میان نظامیان سودانی به ۴۵۹ نفر رسیده و مجموع آنها در سال گذشته و جاری حدود ۱۳۵۴ نفر است.
یحیی سریع در ادامه گفت؛ آمار کشته شده‌های سودانی در جنوب یمن، تعز (جنوب غرب یمن) و ساحل غربی تا ماه گذشته میلادی به بیش از ۲۰۴۹ نفر رسیده است و در سال‌های ۲۰۱۵ و ۲۰۱۶ ، ۸۵۰ سودانی در جنگ یمن کشته شده‌اند.
وی افزود: جمع خسارت‌های جانی وارد شده به مزدوران ارتش سودان از آغاز حملات به یمن به بیش از هشت هزار کشته و زخمی و مفقود رسیده و تعداد کشته‌ها حدود ۴۲۵۳ نفر است.
سریع ادامه داد، ادامه مشارکت سودان در حمله به یمن جز برای خدمت به دستورکارهای ائتلاف متجاوز نیست؛ تیپ‌های نظامی سودانی در جبهه‌های مرزی تحت نظارت سعودی و در جنوب تحت نظارت امارات هستند.
وی تصریح کرد، پنج هزار نظامی سودانی در آنچه تیم پنجم در «الخوبه» (در جازان) نامیده می‌شود، حضور دارند. در منطقه «مجازه» (در عسیر) نیز دو هزار نظامی سودانی و در «سقا» ۶۰۰ نظامی سودانی حضور دارند.
سریع در ادامه اعلام کرد، در ساحل غربی شش تیپ سودانی مستقر است و اطلاعات حاکی از رفتن سه تیپ از این منطقه شامل شش هزار نظامی حکایت دارد. در عدن و لحج نیز هزار سرباز و افسر سودانی حضور دارند که در «رأس عباس»، فرودگاه عدن و پایگاه هوایی «العند» مستقر هستند.
وی گفت، این نظامیان سودانی طی سال‌های گذشته مرتکب جنایات متعدد تا حد تجاوز جنسی شده‌اند. بکارگیری کودکان در جنگ یکی از جنایت‌هایی است که فرماندهی مزدوران سودانی مرتکب آن شده است.
سریع ضمن اعلام اینکه ارتش و کمیته‌های مردمی یمن با اسیران سودانی رفتاری انسانی بر اساس دین و اخلاق دارند، افزود، ادامه مشارکت سودان در جنگ علیه یمن ارتش یمن را وامی‌دارد با اقداماتی جدی آنها را مجبور به ترک یمن کند.
وی تأکید کرد، نیروهای یمنی قدرت کامل برای هدف قرار دادن هر تشکیلات نظامی قبل از رسیدن آنها به خاک یمن را دارند.
سریع از سودان خواست با عقب کشیدن مابقی نیروهای خود از یمن جان آنها را نجات دهد و در ادامه افزود، نیروهای سودانی حاضر در یمن اهداف مشروع ارتش هستند.
