
# छठ मनाने मौसी के घर जा रहे युवक को कार ने रौंदा, पैर कटकर हुआ अलग, मौत

Published at: **2019-11-02T16:06:50+00:00**

Author: **हिन्दुस्तान संवाद,नरपतगंज**

Original: [https://www.livehindustan.com](https://www.livehindustan.com/bihar/story-young-man-killed-after-hit-by-car-in-araria-2828835.html)

बिहार के नरपतगंज फारबिसगंज एनएच 57 फोरलेन हाईवे पर शनिवार की दोपहर बाइक सवार युवक को एक सेंट्रो कार ने सीधी टक्कर मार दी। घटना इतनी दर्दनाक थी कि युवक टक्कर के बाद कई फुट हवा में उछल कर डिवाइडर पर जा गिरा और उसका एक पैर शरीर से अलग हो गया। युवक की मौके पर ही दर्दनाक मौत हो गई। घटना के बाद कार चालक गाड़ी लेकर वहां से भागने की कोशिश की लेकिन ग्रामीणों ने खदेड़ कर आरोपी चालक को पकड़कर पुलिस के हवाले कर दिया। पुलिस ने घटना की सूचना मृतक के परिजनों के दिया। 
मृतक 35 वर्षीय युवक समीर सुमन पिता अनिल कुमार झा दरभंगा जिला के सिंहवारा थाना अंतर्गत मधुपुर गांव का निवासी था। घटना के संदर्भ में प्राप्त जानकारी के अनुसार मृतक युवक अपने हीरो ग्लैमर बाइक संख्या बीआर07एएच 2621 से अपने मौसी के घर पूर्णिया के मधुबनी छठ मनाने जा रहा था। ज्युही वह नरपतगंज के खैरा पंचायत स्थित फुटानी चौक के समीप पहुंचा की रॉन्ग साइड से आ रही एक सेंट्रो कार संख्या डीएल4सी आर 4299 ने बाइक को सीधी जोरदार टक्कर मार दी। 
घटना की सूचना पर पूर्णिया से उसके मौसा एवं परिजन पहुंचकर शव को पोस्टमार्टम करवाकर दरभंगा के लिए ले गए। उसके मौसेरे भाई ने बताया कि मृतक युवक एमटेक किया हुआ था। करीब दो साल पूर्व उसकी शादी हुई थी। उसकी 06 महीने की एक बेटी भी है। वहीं आरोपी चालक नरपतगंज के अंचरा वार्ड संख्या 08 निवासी अवधलाल बहरदार का पुत्र ललन बहरदार बताया जाता है। मामले की पुष्टि करते हुए नरपतगंज थानाध्यक्ष सुनील कुमार ने बताया कि आरोपी चालक समेत कार को जप्त किया गया है। चालक को जेल भेजने की बात कही।
