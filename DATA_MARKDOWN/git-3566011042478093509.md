
# حقوق بشر به تبعیض و سیاست‌بازی آلوده شده است/ جمهوری اسلامی ایران معتقد بر حفاظت و صیانت از آراء مردم است

Published at: **2019-11-06T10:09:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545259.html/%D8%AD%D9%82%D9%88%D9%82-%D8%A8%D8%B4%D8%B1-%D8%A8%D9%87-%D8%AA%D8%A8%D8%B9%DB%8C%D8%B6-%D9%88-%D8%B3%DB%8C%D8%A7%D8%B3%D8%AA-%D8%A8%D8%A7%D8%B2%DB%8C-%D8%A2%D9%84%D9%88%D8%AF%D9%87-%D8%B4%D8%AF%D9%87-%D8%A7%D8%B3%D8%AA--%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%85%D8%B9%D8%AA%D9%82%D8%AF-%D8%A8%D8%B1-%D8%AD%D9%81%D8%A7%D8%B8%D8%AA-%D9%88-%D8%B5%DB%8C%D8%A7%D9%86%D8%AA-%D8%A7%D8%B2-%D8%A2%D8%B1%D8%A7--%D9%85%D8%B1%D8%AF%D9%85-%D8%A7%D8%B3%D8%AA)

محمد جواد لاریجانی گفت: ما معتقدیم که مهم‌ترین مشکل توسعه حقوق بشر، مسئله آلودگی آن به سیاست‌بازی، تبعیض و سوء استفاده سیاسی توسط کشورهای غربی است.
به گزارش شبکه اطلاع رسانی راه دانا؛ محمد جواد لاریجانی و هیأت همراه، عصر روز گذشته، با رئیس شورای حقوق بشر که سفیر سنگال است در مقر سازمان ملل ملاقات کرد.
دبیر ستاد حقوق بشر در این دیدار گفت: ما معتقدیم که مهم ترین مشکل توسعه حقوق بشر، مسئله آلودگی آن به سیاست‌بازی، تبعیض و سوء استفاده سیاسی توسط عمدتاً کشورهای غربی است و سیاست ما قویاً مبارزه با این فکر مهلک است. به همین دلیل اعتقاد به تقویت یو پی آر داریم.
لاریجانی در ادامه اشاره کرد: شما به عنوان رئیس شورا،  تاکنون به خوبی هدایت جلسات را انجام داده اید. مهم این است که انصاف رعایت شود و برخی کشورها از عنوان توصیه استفاده نکنند و تهاجمات سیاسی را به عمل آورند.
در ادامه رئیس شورا ضمن تشکر از فعالیت های جمهوری اسلامی ایران گفت: نهایت تلاش خود را خواهیم نمود تا جلسه در چارچوب ماموریت مطلوب پیش رود. مجدداً از اهتمام ایران به همکاری با دفتر کمیسرعالی حقوق بشر ملل متحد و سازو کار یو پی آر تشکر می نمایم.
این ملاقات با حضور حجت الاسلام و المسلمین محمد مصدق معاون حقوقی قوه قضائیه، اسماعیل بقائی هامانه نماینده دائم جمهوری اسلامی ایران در دفتر اروپایی سازمان ملل در ژنو و خانم اولاد قباد رئیس فراکسیون زنان مجلس شورای اسلامی برگزار شد.

        دستاورد اصلی کشور طی 40 سال گذشته دموکراسی است
      
همچنین محمدجواد لاریجانی، در جمع سفرای سازمان همکاری اسلامی در محل سازمان ملل متحد حضور یافت.
در این نشست که به ریاست سفیر پاکستان برگزار شد، موضوعاتی نظیر بررسی دوره ای جهانی موسوم به یو پی آر و لزوم تقویت آن، ریشه و اساس حقوق بشر در اندیشه اسلامی و تبلور آن در عملکرد ایران پس از انقلاب اسلامی، پیشرفت های ایران در حوزه حقوق بشر به ویژه در زمینه بهداشت و شکاف بین حقوق بشر مبتنی بر عقلانیت اسلامی و حقوق بشر غربی مبتنی بر سکولاریسم و لیبرالیسم، مورد بحث قرار گرفت.
به گزارش فارس، لاریجانی ضمن اشاره به پیشرفت های جمهوری اسلامی ایران در حوزه‌هایی مانند حق بهداشت و حقوق زنان، مهم ترین دستاورد جمهوری اسلامی ایران طی 40 سال گذشته را ساختار اجتماعی جدید دانست و بیان کرد: دستاورد اصلی ما طی سالیان گذشته دموکراسی بوده است. جمهوری اسلامی ایران معتقد بر حفاظت و صیانت از آراء مردم است و کشور مملو از آراء و نظرات متفاوت است که نشانگر سطح بالای دموکراسی است.
وی در ادامه گفت: حقوق بشر باید براساس فرهنگ کشورها و مبتنی بر حقوق مردمان بومی باشد. غربیان این مهم را بد می دانند و معتقدند که حقوق بشر اگر سکولار و لیبرال نباشد، اساساً حقوق بشر نیست. لیکن استراتژی ما ارتقای حقوق بشر براساس عقلانیت اسلامی است.
لاریجانی در خاتمه تلاش برای سکولار نمودن اسناد به تصویب رسیده در سازمان همکاری اسلامی را مورد نقد قرار داد و بر لزوم استفاده از مفاهیم و اندیشه های اسلامی در اسناد سازمان همکاری اسلامی تاکید ورزید.
پس از آن؛ نمایندگان عراق، لبنان و افغانستان سخنانی را ایراد کردند.
نماینده عراق ضمن تقدیر از تلاش ها و تحولات ایران در زمینه حقوق بشر، بر لزوم حفظ ارزش ها و باورها تاکید ورزید.
نمیانده لبنان، ضمن اشاره به این موضوع که ایران نمونه بارز کشوری است که به ادغام مذهب، دموکراسی و توسعه اجتماعی مبادرت ورزیده، بر تغییر موضع کشورهای اسلامی از حالت تدافعی به حالت کنشگرانه تاکید کرد.
نماینده افغانستان نیز ارتقای استانداردهای حقوق بشری در ایران را مرهون داخلی سازی حقوق بشر و تکیه بر فرهنگ و ارزش ها دانست.
انتهای پیام/
 
