
# بعیدی‌نژاد:‌ شکست برجام عواقب خطرناکی برای امنیت جهان دارد

Published at: **2019-11-06T09:51:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620153/%D8%A8%D8%B9%DB%8C%D8%AF%DB%8C%E2%80%8C%D9%86%DA%98%D8%A7%D8%AF%E2%80%8C-%D8%B4%DA%A9%D8%B3%D8%AA-%D8%A8%D8%B1%D8%AC%D8%A7%D9%85-%D8%B9%D9%88%D8%A7%D9%82%D8%A8-%D8%AE%D8%B7%D8%B1%D9%86%D8%A7%DA%A9%DB%8C-%D8%A8%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%AC%D9%87%D8%A7%D9%86-%D8%AF%D8%A7%D8%B1%D8%AF)


        سفیر جمهوری اسلامی ایران در انگلیس گفت: تصمیم ایران به کاهش اجرای برخی تعهدات خود در برجام، با هدف دادن فرصت کافی به دیگر اعضا برای اجرای تعهداتشان گرفته شده؛ چراکه شکست برجام عواقب خطرناکی برای امنیت جهانی در پی خواهد داشت.
      

        آفتاب‌‌نیوز :
      
«حمید بعیدی نژاد» روز سه شنبه در گفت وگو با شبکه خبری اسکای افزود: سایر طرف‌های عضو برجام پس از خروج آمریکا از این معاهده، نتوانستند به تعهدات خود پایبند باشند و در مقابل، ایران به انجام اقداماتی متوسل شد که این توافق از بین نرود.
وی ادامه داد:‌ ما برخی تعهدات خود را بر اساس متن توافق کاهش دادیم تا به سایر طرف ها هشدار دهیم که این وضع نمی تواند پایدار باشد و از آنها خواستیم که سهم تعهدات خود را انجام دهند.
سفیر ایران در انگلیس در خصوص اینکه کاهش تعهدات، روش مناسبی برای متقاعد کردن طرف مقابل است، سه سناریو را در این زمینه مطرح کرد و گفت: یا باید سکوت کنیم و به اجرای تعهداتمان فارغ از اینکه طرف مقابل به تعهداتش عمل نمی کند پایبند باشیم که این سناریو چندان پایدار نیست. سناریوی دوم این است که ایران از توافق، خارج و آن را لغو کند و سناریوی سوم هم این است که ایران در واکنش به فقدان اجرای کامل تعهدات طرف مقابل، تعهداتش را کاهش دهد.
وی تصریح کرد: ما تلاش می کنیم که برجام به طور کامل از بین نرود و امیدواریم طرف مقابل به اجرای تعهدات خود باز گردد.
بعیدی نژاد در پاسخ به سؤالی درباره گفت وگو با رئیس جمهوری آمریکا برای دستیابی به توافق جدیدی که موضوع موشکی را هم شامل شود، تصریح کرد: انجام مذاکره مجدد درباره توافق جدید، کلیت برجام را از بین می برد. ما باید به توافقی که پس از سال ها مذاکرات فشرده به دست آمده، پایبند باشیم و به اجرای تعهداتمان بازگردیم.
بعیدی نژاد در پاسخ به این سؤال که «آیا حاضر به گفت وگو با دونالد ترامپ هستید یا به او اعتماد ندارید»، اظهار کرد: ایران در جریان مذاکرات هسته ای با طرف آمریکایی گفت وگو کرد و واشنگتن باید به طرف‌های باقیمانده در برجام اطمینان دهد که آمادگی انجام تعهداتش طبق برجام را دارد.
سفیر ایران در انگلیس تصریح کرد: آمریکا نمی تواند ایران را برای انجام مذاکره تحت فشار قرار دهد. مذاکرات باید در شرایط عادی برای حل مشکل صورت گیرد؛ اما آمریکا می خواهد در شرایط تحمیل با ایران مذاکره کند که این غیر ممکن است.
وی خاطر نشان کرد که ایران به تعهداتش در برجام پایبند بوده و این آمادگی را دارد تا با سایر طرف ها برای حل مسائل باقیمانده مذاکره کند؛ اما آنها نیز باید به طور کامل به تعهداتشان عمل کنند.
سفیر ایران در انگلیس، این ادعا که ایران با حمله تأسیسات نفتی عربستان و سرقت نفتکش ها در خلیج فارس و اینک کاهش تعهدات برجامی به دنبال درگیری با آمریکاست را بی اساس خواند و گفت: ایران نخستین کشوری خواهد بود که درباره تحولات منطقه گفت وگو خواهد کرد.
بعیدی نژاد در پاسخ به این سؤال که اگر آمریکا تحریم ها علیه ایران را بر ندارد، تا کجا پیش خواهید رفت، افزود: این مسأله بستگی به سایر طرف‌های برجام دارد. ما مصمم هستیم که توافق هسته ای را نجات دهیم و گام هایی که برداشته‌ایم دقیقاً برای این است که از طرف مقابل بخواهیم به تعهداتش پایبند باشد. اگر این درک از سوی تمام طرف‌ها حاصل شود، سریع به راه حل می رسیم؛ چون گام‌هایی که ایران بر می‌دارد قابل بازگشت هستند.
وی در پاسخ به سؤالی دیگری درباره وضع اقتصاد ایران نیز گفت: نسبت به پارسال که تحریم‌ها اعمال شد، اوضاع اقتصادی بهتر و بهبود پیدا کرده است.
بعیدی نژاد در پایان این مصاحبه بصراحت تأکید کرد که ایران در شرایط فشار حداکثری با آمریکا مذاکره نخواهد کرد.جمهوری اسلامی ایران پس از خروج آمریکا از برجام و به دلیل بدعهدی کشورهای اروپایی در عدم پایبندی کامل به توافق هسته‌ای، روند کاهش تعهدات خود به برجام را در چند مرحله آغاز کرد.
حجت الاسلام و المسلمین «حسن روحانی» رئیس جمهوری ایران دیروز (سه شنبه) در آیین افتتاح کارخانه «نوآوری آزادی» در تهران گفت: از فردا گام چهارم و جدید کاهش تعهدات را برمی‌داریم؛ البته پیشاپیش به کشورهای دوست در دنیا اعلام می‌کنیم فعالیت جدید با آگاهی ‌آژانس خواهد بود و این نهاد همچنان به نظارت خود ادامه می‌دهد؛ حتی بر فعالیتی که از فردا آغاز خواهیم کرد.
روز گذشته عملیات گازدهی ماشین‌های سانتریفیوژ پیشرفته نسل جدید آی. آر ۶ (IR۶) با حضور رئیس سازمان انرژی اتمی در مجتمع غنی‌سازی شهید احمدی روشن نطنز آغاز شد.
همزمان «کاظم غریب آبادی» سفیر و نماینده دائم ایران در وین اعلام کرد: با دستور رئیس جمهوری ایران به سازمان انرژی اتمی برای کلیدن زدن گام چهارم کاهش تعهدات برجامی از طریق آغاز گازدهی در تأسیسات فردو، این مهم در نامه‌ای به اطلاع آژانس بین‌المللی انرژی اتمی رسید.
وی افزود: در این نامه تصریح شده جمهوری اسلامی ایران از فردا (چهارشنبه) گازدهی «یو اف ۶» را در تأسیسات فردو آغاز خواهد کرد و از آژانس درخواست شده تا بازرسان آن برای نظارت بر این فرایند، در ساعت مشخص شده در این تأسیسات حضور داشته باشند.اتحادیه اروپا در واکنش به این تحولات تصریح کرد که به اجرای برجام همچنان پایبند است.«مایا کاسیانچیچ» سخنگوی کمیسیون اروپا گفت: توافق هسته‌ای، «موضوع مربوط به امنیت ما، نه فقط در سطح منطقه یا اروپا بلکه در سطح جهانی است».وی در عین حال تأکید کرد که پایبندی اتحادیه اروپا به برجام به «پیروی کامل ایران بستگی دارد».گام‌های اول تا سوم۱۹ اردیبهشت‌ماه امسال، نخستین گام جمهوری اسلامی ایران در قالب افزایش میزان تولید اورانیوم در سطح ۳.۶۷ درصد کلید خورد.بر این اساس تهران اعلام کرد که به محدودیت‌های برجام در زمینه میزان ذخایر اورانیوم ۳.۶۷ درصد و ۱۳۰ تن آب سنگین پایبند نخواهد بود.تهران در این زمینه مهلت ۶۰ روزه داده بود که در صورت برآورده نشدن مطالبات ایران و تداوم بی‌توجهی طرف‌های برجام به تعهداتشان، بویژه در تسهیل فروش نفت و انتقال مالی، گام‌های بعدی را در راستای کم کردن تعهدات خود برمی‌دارد.برهمین اساس، به دنبال پایبند نبودن گروه ۱+۴ به تعهداتشان و برآورده نشدن مطالبات تهران در این توافق، گام دوم کاهش تعهدات توافق هسته‌ای از ۱۶ تیرماه اجرایی شد. براساس این برنامه، ایران دیگر محدودیت سطح غنی‌سازی تا سقف ۳.۶۷ را رعایت نخواهد کرد و این میزان به ۴.۵ درصد افزایش یافت.همان زمان جمهوری اسلامی ایران با تاکید بر ادامه کاهش تعهدات برجامی خود اعلام کرد که این گام‌ها در چارچوب برجام و طبق بندهای ۲۶ و ۳۶ این توافق است؛ ‌ ضمن آنکه این اقدامات در کاهش تعهدات هسته‌ای برگشت‌پذیر است و هر گاه شرکای اروپایی اقدام به اجرای تعهدات خود در برجام کرده و منافع ایران در توافق هسته‌ای تأمین شود، تهران نیز به سرعت می‌تواند کاهش تعهدات خود را متوقف کند.گام سوم را رئیس جمهوری اسلامی ایران ۱۳ شهریورماه بعد از پایان جلسه سران قوا اعلام کرد و گفت، از ۱۵ شهریور این مرحله کلید می‌خورد.وی تاکید کرد: هر آنچه کشور در زمینه تحقیق و توسعه فناوری هسته‌ای نیاز دارد، سازمان انرژی اتمی اقدام کند.روحانی افزود:‌ اقدام‌های ایران در چارچوب مقررات آژانس خواهد بود، البته مهلت ۶۰ روزه دیگری پیش روی اروپاست، هر زمان به تعهدات خود برگردند ما نیز به تعهدات برجامی بر می‌گردیم.درباره جزئیات گام سوم کاهش تعهدات برجامی «بهروز کمالوندی» سخنگوی سازمان انرژی اتمی، ۱۶ شهریورماه در نشست خبری گفت: قرار بود از ابتدای سال گازدهی ماشین آی. آر۶ (IR۶) انجام شود که ما آن را در گام سوم شروع کردیم.
