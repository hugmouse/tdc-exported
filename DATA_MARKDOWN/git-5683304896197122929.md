
# ഐഎസും അൽ ബഗ്ദാദിയും മൊസാദ് കഴുകൻമാരുടെ സൃഷ്ടി ? സംരക്ഷിച്ചത് ഇസ്രയേൽ...

Published at: **2019-11-03T10:46:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/technology/defense/2019/11/03/abu-bakr-al-baghdadi-is-dead-but-what-about-israels-links.html)

ഇസ്‌ലാമിക് സ്റ്റേറ്റ് തലവനായിരുന്ന അബൂബക്കര്‍ അല്‍ ബഗ്ദാദി കൊല്ലപ്പെട്ട വിവരം അമേരിക്കന്‍ പ്രസിഡന്റ് ഡൊണാള്‍ഡ് ട്രംപ് തന്നെയാണ് ഔദ്യോഗികമായ സ്ഥിരീകരിച്ചത്. ബഗ്ദാദി കൊല്ലപ്പെട്ടെന്ന വാര്‍ത്തക്ക് പിന്നാലെ ഇസ്‌ലാമിക സ്റ്റേറ്റുമായുള്ള ദുരൂഹമായ പല ബന്ധങ്ങളും വീണ്ടും ചര്‍ച്ചയാവുകയാണ്. അതിലൊന്നാണ് ഇസ്രയേലി ചാരസംഘടനയായ മൊസാദും ഐഎസും തമ്മിലുണ്ടായിരുന്ന ബന്ധം.
ലോകത്തെ ഏറ്റവും ദുരൂഹവും ശക്തവുമായ രഹസ്യാന്വേഷണ സംഘടനകളിലൊന്നാണ് ഇസ്രയേലിന്റെ മൊസാദ്. അവരുമായുള്ള ബന്ധം സ്വാഭാവികമായും ഐഎസും തലവനായിരുന്ന ബഗ്ദാദിയും ആസ്വദിക്കുകയും ചെയ്തിരുന്നു എന്നാണ് കോൺസ്പിറസി തിയറിസ്റ്റുകൾ ആരോപണിക്കുന്നത്. പലപ്പോഴായി മൊസാദിന്റെ ഐഎസ് ബന്ധം സംബന്ധിച്ച ഊഹാപോഹങ്ങള്‍ പുറത്തുവന്നിരുന്നെങ്കിലും ആദ്യമായി സ്ഥിരീകരിക്കപ്പെടുന്നത് മുന്‍ മൊസാദ് തലവന്റെ തന്നെ വെളിപ്പെടുത്തലിലൂടെയാണ്. ഇസ്രയേലി രഹസ്യാന്വേഷണ സംഘടനയുടെ മുന്‍ തലവനായിരുന്ന എഫ്രായിം ഹെയ്‌ലവി തന്നെയായിരുന്നു അല്‍ ജസീറക്ക് നല്‍കിയ ഒരു അഭിമുഖത്തിനിടെ ലോകത്തെ ഞെട്ടിപ്പിച്ച വെളിപ്പെടുത്തല്‍ നടത്തിയത്. 
2016ല്‍ അല്‍ജസീറയിലെ അപ്ഫ്രണ്ട് എന്ന പരിപാടിക്കിടെ മെഹ്ദി ഹസനോടായിരുന്നു ഹെയ്‌ലവിയുടെ വെളിപ്പെടുത്തല്‍. സിറിയന്‍ ആഭ്യന്തരയുദ്ധത്തിലെ പ്രധാന റിബല്‍ ഗ്രൂപ്പുകളിലൊന്നായ അല്‍ നുസ്‌റക്ക് നല്‍കിയ സഹായങ്ങള്‍ തെറ്റായി കരുതുന്നില്ലെന്നായിരുന്നു ഹെയ്‌ലവി പറഞ്ഞത്. ഐഎസിന്റെ സിറിയന്‍ രൂപമായിരുന്നു അല്‍ നുസ്‌റ.
ശത്രുക്കളോട് മാനുഷിക പരിഗണനയോടെ പെരുമാറുന്നതില്‍ തെറ്റില്ലെന്നായിരുന്നു ഹെയ്‌ലവി പറഞ്ഞത്. മാനുഷിക പരിഗണന മാത്രമാത്രമാണോ ആ സഹായത്തിന് പിന്നിലെന്ന് മെഹ്ദി ഹസന്‍ ആവര്‍ത്തിച്ച് ചോദിച്ചപ്പോള്‍ മറ്റു താത്പര്യങ്ങളില്ലെന്ന് ഉറപ്പിച്ച് പറയാനില്ലെന്ന് പറയാനും ഹെയ്‌ലവി തയാറായി. അതേസമയം ഇസ്രയേലിനെ നേരിട്ടെതിര്‍ക്കുന്ന ഹിസ്ബുള്ളയിലെ പോരാളികളെ സമാനമായ രീതിയില്‍ മാനുഷിക പരിഗണന നല്‍കി പരിചരിക്കാന്‍ തയാറാകില്ലെന്നും അദ്ദേഹം സമ്മതിച്ചു. 
ഓണ്‍ലൈനില്‍ പോസ്റ്റ് ചെയ്ത ഒരു വിഡിയോയിലൂടെ 2012 ജനുവരിയിലാണ് അല്‍ നുസ്‌റ സിറിയയിലെ പല സ്‌ഫോടനങ്ങള്‍ക്കും ആക്രമണങ്ങള്‍ക്കും പിന്നില്‍ തങ്ങളാണെന്ന് വെളിപ്പെടുത്തുന്നത്. അധികം വൈകാതെ അന്നത്തെ അല്‍ഖ്വയ്ദ തലവനായിരുന്ന അയ്മന്‍ അല്‍ സവാഹിരി തന്നെ സിറിയയില്‍ ഇസ്‌ലാമിക് രാജ്യം സ്ഥാപിക്കാന്‍ സാധ്യമായ സഹായങ്ങളെല്ലാം അല്‍ നുസ്‌റയുടെ ജിഹാദികള്‍ക്ക് ചെയ്തുകൊടുക്കണമെന്ന് അഭ്യര്‍ഥിച്ചു. 2013 ഏപ്രിലിനു ശേഷം അല്‍ഖ്വയ്ദ നേതാക്കളുടെ സൂക്തങ്ങളും പ്രസംഗങ്ങളും അല്‍ നുസ്‌റയുടെ വെബ് സൈറ്റില്‍ പ്രത്യക്ഷപ്പെട്ടു തുടങ്ങുകയും ചെയ്തു.
അമേരിക്ക അല്‍ നുസ്‌റയെ കരിമ്പട്ടികയില്‍ പെടുത്തിയ ശേഷവും ഇസ്രയേല്‍ ഈ ഭീകരസംഘടനയെ സഹായിക്കുന്നത് തുടര്‍ന്നു. 2016ല്‍ പുറത്തുവന്ന യുഎന്‍ രേഖകളില്‍ തന്നെ സിറിയന്‍ റിബലുകളുമായി ഇസ്രയേലിനുള്ള ബന്ധം വ്യക്തമായി പറഞ്ഞിരുന്നു. 2013 മെയ് മുതല്‍ തന്നെ സിറിയന്‍ റിബലുകളുമായി ഇസ്രയേലിന് നിരന്തരബന്ധമുണ്ടായിരുന്നുവെന്നും റിപ്പോര്‍ട്ടില്‍ പറയുന്നു. 
ആരോപണങ്ങള്‍ വ്യാപകമായതോടെ മനുഷ്യത്വത്തിന്റെ ഭാഗമായി വൈദ്യസഹായം നല്‍കുക മാത്രമാണെന്ന വിശദീകരണമാണ് ഇസ്രയേലിന്റെ ഭാഗത്തു നിന്നുണ്ടായത്. എന്നാല്‍ ഐഎസ് ഭീകരരും ഇസ്രയേലി ഡിഫെന്‍സ് ഫോഴ്‌സ് സൈനികരും തമ്മില്‍ നിരന്തരം ബന്ധപ്പെട്ടിരുന്നുവെന്ന് തുടര്‍ന്നും യുഎന്‍ തന്നെ വെളിപ്പെടുത്തിയതോടെ ഈ വിശദീകരണത്തിന് വിലയില്ലാതായി. സിറിയയില്‍ നിന്നു തന്നെ ഇസ്രയേല്‍ ഐഎസ് ബന്ധത്തിനെതിരെ യുഎന്നിലേക്ക് പരാതി ലഭിക്കുകയും ചെയ്തിരുന്നു. മാത്രമല്ല ഐഎസിനെതിരെ അമേരിക്ക ആദ്യമായി പരസ്യമായ യുദ്ധത്തിന് തയാറായപ്പോള്‍ എതിര്‍ക്കുകയാണ് ഇസ്രയേല്‍ ചെയ്തത്. അമേരിക്കന്‍ നീക്കത്തെ തെറ്റായാണ് ഇസ്രയേല്‍ വിലയിരുത്തിയിരുന്നത്.
