
# Соціальні ініціативи. Чи стане український бізнес відповідальним

Published at: **2019-11-06T11:30:00+00:00**

Author: **Катерина Білоруська**

Original: [НВ](https://nv.ua/ukr/biz/experts/socialni-iniciativi-chi-stane-ukrajinskiy-biznes-vidpovidalnim-50051904.html)

Корпоративна соціальна відповідальність — поняття, яке тільки починає входити в ужиток українського бізнесу. Підприємці не тільки отримують прибуток із своєї справи, а й розуміють важливість позитивного впливу на своє оточення: місто, країну, суспільство, екологію. Чи готовий український бізнес ставати відповідальним і що це може означати на практиці?
Корпоративна соціальна відповідальність (КСВ) — це не перерахування частини прибутку на добрі справи у вільний від роботи час. Це система, за якої компанія дотримується прав своїх співробітників, турбується про їхню безпеку, комфорт і благополуччя, а в своїй роботі дотримується етичних норм, піклується про екологію і культурну спадщину, підтримує соціальні ініціативи в своєму регіоні.
Бути відповідальним для сучасного бізнесу — вигідно. Це означає лояльність співробітників, довіру клієнтів, піднесення над конкурентним середовищем і головне — можливість розширити географію позитивного впливу на суспільство, поліпшити бізнес-клімат і добробут соціального середовища, в якому компанія працює. У довгостроковій перспективі це збільшує прибутковість компанії, знижує ризики і видаткову частину, пов’язану з керуванням кризами.

        Історія
      
Вперше про КСВ заговорили в кінці ХХ століття, коли підприємці почали враховувати етичні принципи у розвитку свого бізнесу. Так, в 1992 році в центрі Відня побудували прогресивний сміттєспалювальний завод Шпіттелау: підприємство не псує ні повітря, ні грунтові води, ні міські краєвиди. Щорічно завод переробляє 250 000 тон побутових відходів і виробляє тепло для обігріву 60 000 осель.
Сьогодні в багатьох розвинених країнах соціальна відповідальність — це норма, яка регулюється на державному рівні. У Норвегії, наприклад, цей принцип представляє цілу індустрію. Там існує навіть профільний орган — Міністерство корпоративної соціальної відповідальності. У Британії схожа ситуація і там теж є держорган, відповідальний за це питання. Підхід цих держав полягає в заохоченні і підтримці підприємств, які впроваджують програми КСВ, через регулювання і фінансові стимули.
Франція ж стала першою державою в Європі, яка закріпила в законі 2017-го року обов’язок ста провідних компаній країни аналізувати ризики для співробітників і довкілля. З огляду на це, бізнес повинен впроваджувати соціальні програми щодо захисту прав і свобод людини і екологічного середовища.

        Що таке КСВ
      
Часто КСВ згадують як абсолютний синонім благодійності, але це різні речі. КСВ — не короткочасна співпраця або одноразова допомога. На практиці усвідомлення бізнесом своєї відповідальності починається саме з одноразових проектів, але з часом вони переростають в цілеспрямовані і більш тривалі взаємодії. Коли компанія краще розуміє, що вона може дати місцевій громаді або довкіллю — вона переходить до систематичних активностей, які об'єднуються в програми. Під час реалізації КСВ-проектів бізнес отримує відгук від тих, кого він підтримує, і реагує на нього належним чином. Так вибудовується конструктивний діалог, який згодом призводить до якісних змін у різних сферах.

        А в Україні?
      
Багато компаній вже працюють у зв’язці «бізнес — суспільство»: скорочують споживання електроенергії, стежать за переробкою пластику, сортують сміття і модернізують цінності. В Україні працює центр Розвиток корпоративної соціальної відповідальності, куди входять такі компанії як Watsons Україна, Coca-Cola, Нова пошта, Lifecell, Nestle. Разом вони розробляють стратегію корпоративно-соціальної відповідальності на державному рівні. Тільки спільно з державою програми можуть мати найбільш сильний ефект для суспільства.
Наш фонд зіткнувся зі складнощами, пов’язаними з необхідністю доопрацювання законодавчої бази для проведення програм КСВ. Наприклад, виділяючи матеріальну допомогу для неповнолітніх, ми дізналися, що дитина не може отримати всю суму повністю, а змушена заплатити 13% державі. Звичайно, ми покриваємо цю суму самостійно, але питання на сьогодні дуже актуальне і не є винятковим. Уже сьогодні Pro Bono Club Ukraine зібрав КСВ-кейси українського бізнесу і створив каталог таких ініціатив.
Але цього недостатньо: бізнес-ініціативам не вистачає більш активного діалогу з державою в питанні соціальної відповідальності, яка не повинна і не може зводитися до фіскальної політики. Зараз, коли уряд шукає нові джерела фінансування соціальних програм, новим підходам у застосуванні досвіду зарубіжних країн у впровадженні КСВ як принципу взаємодії держави і бізнесу — саме місце. Ми не чекаємо можливості стати поруч з державою у вирішенні соціальних проблем, але потребуємо уваги з боку регулятора, щоб зробити рішення ефективнішим.
