
# مقصر اصلی وضعیت این روزهای پرسپولیس

Published at: **2019-11-02T15:29:00+00:00**

Author: ****

Original: [جامعه خبری تحلیلی الف](https://www.alef.ir/news/3980811127.html)

مدافع پیشین تیم فوتبال پرسپولیس اعتقاد دارد ایرج عرب این تیم را به این روز انداخته است.
به گزارش ایسنا، سپهر حیدری، بازیکن پیشین تیم فوتبال پرسپولیس درباره وضعیت این تیم اظهار کرد:‌ پرسپولیس نسبت به قبل از لحاظ مالکیت توپ و نظم تیم بهتر از قبل شده است ولی به نظر من هنوز با آن پرسپولیسی که هواداران انتظار دارند و تیمی که برای قهرمانی بجنگد، فاصله دارد و بعد از گذشتن ۹ هفته این قابل قبول نیست.
او ادامه داد: ‌پرسپولیس ابزار لازم را دارد و همه در بالاترین کیفیت خودشان هستند ولی تیم به خاطر تفکرات آقای کالدرون نتایج لازم را نگرفته است. من با دلیل به شما می‌گویم. فرض کنید راموس یک بازی به دلیل مصدومیت از ترکیب رئال بیرون است آیا سرمربی رئال بازی بعدی به او بازی نمی‌دهد و او را روی نیمکت می‌نشاند؟ نه هیچ وقت این اتفاق نمیفتد. مگر می‌شود شما از سید جلال حسینی و خلیل‌زاده به راحتی بگذرید؟ این دو نفر یکی از عوامل اصلی قهرمانی پرسپولیس در چند فصل گذشته بودند. چرا خلیل‌زاده باید در دفاع راست بازی کند؟
حیدری با بیان اینکه استفاده از بازیکنان در پست غیر تخصصی به پرسپولیس ضربه زده است بیان کرد: یا محمد نادری را در هافبک چپ بازی می‌دهد. خلیل‌زاده در دفاع راست بازی می‌کند. وقتی شما در زمین خودتان خلیل‌زاده را در دفاع راست بازی می‌دهید یعنی نمی‌خواهید حمله کنید. وقتی شما دفاع کناری‌ات را از دست می‌دهی برای تیم حریف قابل پیش‌بینی‌تر می‌شوی. همه در خانه خودشان هجومی بازی می‌کنند و پرسپولیس به خاطر هوادارانش باید در خانه حریف هم هجومی بازی کند. وقتی خلیل‌زاده در دفاع راست بازی کند عصبی می‌شود چون او دوست دارد در پست خودش باشد. یکی از دلایل عصبی بودن خلیل‌زاده همین است. درست است که مصدومیت داشته ولی وقتی بازیکن به مرز آمادگی رسیده چرا زا آن استفاده نمی‌شود؟ چرا جلال حسینی نباید بازی کند؟ لجبازی با سید جلال چه معنی دارد؟ لجبازی با سید جلال لجبازی با هواداران پرسپولیس است. فرض می‌کنیم که حسینی سلیقه کالدرون نیست ولی چرا وقتی خلیل‌زاده مصدوم بود هم به حسینی بازی نداد.
مدافع سابق پرسپولیس اضافه کرد: یکی از ویژگی‌های بد کالدرون این است که در مصاحبه‌هایش بازیکنانش را خراب می‌کند. در نشست می‌گوید جونیور انتخاب نهمش است ولی باز به او بازی می‌دهد. چرا؟ جونیور چند بازی به پرسپولیس ضربه زد؟ وقتی تیم با او بازی می‌کرد انگار ۹ نفره بود. یا مثلا علیپور در زدن پنالتی اشتباه کرد اما چرا کالدرون اجازه داد که او پنالتی بزند؟ در این بازی به این مهمی مربی باید وضعیت روحی بازیکنانش را بداند. علیپور به کورس آقای گلی برمی‌گردد و آقای گل امسال بدون شک علیپور است ولی این‌ها فرزندان مربی هستند. شاید بازیکن بگوید من می‌خواهم فلان کار را بکنم. این مربی است که نباید اجازه بدهد. بعد درکنفرانس خبری علیپور را خراب می‌کند. کالدرون به غیر از علیپور در خط حمله چه کسی را دارد؟ اگر او را هم خراب کنی چه کار می‌خواهی بکنی؟ کالدرون یک بازیکن حرفه‌ای بوده است ولی یک مربی حرفه‌ای نیست. در هفت سال اخیر هم جایی نتیجه نگرفته است. اگر کالدرون تفکراتش را تغییر ندهد پرسپولیس آسیب می‌بیند. او دارد با تفکراتش پرسپولیس را از قهرمانی دور می‌کند.
او با بیان اینکه انصاری‌فرد یک مدیرعامل فهیم است بیان کرد: او می‌تواند از پیشکسوتان پرسپولیس کمک بگیرد و به کالدرون مشاوره بدهد. او باید بداند کجا آمده است. وقتی برابر سه تیم مدعی شکست می‌خورد نشان می‌دهد یک جای کارش می‌لنگد و باید روی تفکرات خودش بازنگری کند.
حیدری در پاسخ به این پرسش که آیا برخی بازیکنان پرسپولیس دچار افت نشده‌اند هم گفت: این برمی‌گردد به برنامه‌ریزی غلط در ابتدای فصل. شما ببینید مربی چه زمانی به تیم اضافه شد. یا در اردوی ترکیه پرسپولیس با هیچ تیمی بازی نکرد. این‌ها برمی‌گردد به قبل از شروع فصل و ضربه‌ای که مدیریت قبلی پرسپولیس به باشگاه زد. الان اثراتش را می‌بینیم. وحید امیری دیر به تیم اضافه شد و بدنش آماده نبود و در دو بازی گذشته بهتر شده است. به نظر من آماده نبودن وحید امیری به خاطر ضربات مدیریت در پیش فصل است. مربی و بازیکنان دیر جذب شدند و بازیکنان به خاطر شرایط بدنسازی دچار افت بدنی شدند.
او ادامه داد: الان آقای انصاری‌فرد به تیم آمده و این چیزها اصلاح می‌شود ولی امسال یک گل زده بیشتر می‌تواند یک تیم را قهرمان کند. کاش کالدرون تغییرات را با سرعت کمتری اعمال می‌کرد. این همه تغییر برای تیمی که موفق بوده صحیح نیست. همه این‌ها برمی‌گردد به مدیریت ضعیف در شروع فصل. آقای ایرج عرب پرسپولیس را به این روز انداخت. مربی پرسپولیس چه زمانی جذب شد. او بدون شناخت لیگ را شروع کرد و نمی‌دانست سید جلال چه زحمتی برای تیم کشیده بود و پست‌ بازیکنان را ناگهانی عوض می‌کند، آن هم برابر تیم‌های صدرنشین. این برای پرسپولیس زهر است. اگر آقای کادرون تفکراتش را عوض نکند پرسپولیس را از قهرمانی دور می‌کند. او باید یک بازنگری در تفکراتش انجام دهد.
