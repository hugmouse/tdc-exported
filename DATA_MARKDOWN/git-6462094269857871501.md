
# JK Bendruomenių Rūmai išsirinko naująjį pirmininką

Published at: **2019-11-05T10:45:15+00:00**

Author: **BNS**

Original: [INFO Ekspresas](http://www.ekspresas.co.uk/naujienos/jk-bendruomeniu-rumai-issirinko-naujaji-pirmininka-54296/)

Jungtinės Karalystės įstatymų leidėjai pirmadienį naujuoju parlamento pirmininku išrinko veteraną leiboristą Lindsay Hoyle’ą (Lindsį Hoilą), pakeitusį Johną Bercow (Džoną Berkou) poste, kuris anksčiau buvo mažai pastebimas, bet dabar yra tapęs daug svarbesnis dėl audringų debatų „Brexit“ klausimu.
L. Hoyle’as, Bendruomenių Rūmuose dirbantis jau 22 metus ir nuo 2010-ųjų ėjęs J. Bercow pavaduotojo pareigas, įveikė šešis kitus varžovus per visą dieną užsitęsusius balsavimus. Jis buvo išrinktas per ketvirtąjį balsavimo ratą, užsitikrinęs 325 iš 540 įstatymų leidėjų palaikymą.
J. Bercow, kurio griausmingi šūksniai „Tvarkos! Tvarkos!“ skambėjo Bendruomenių Rūmų istorinėje salėje nuo 2009 metų birželio, ketvirtadienį atsistatydino, sukėlęs valdančiųjų konservatorių įtūžį virtine sprendimų, įvertintų kaip mėginimai sutrukdyti Britanijai išstoti iš Europos Sąjungos.
56 metų J. Bercow griežtai neigė rėmęs kurią nors pusę, parlamentui smarkiai susiskaldžius stringančio „Brexit“ klausimu. Jis sulaukė pagyrimų iš proeuropietiškų pažiūrų veikėjų, taip pat atsidūrė pasaulio dėmesio centre dėl savo sprendimų ir charizmatiškos asmenybės.
Labiausiai tikėtinu pretendentu jį pakeisti laikytas L. Hoyle’as pirmadienį laimėjo pirmuosius tris balsavimo ratus ir įveikė politikos sunkiasvorę Harriet Harman (Hariet Harman), ilgiausiai parlamente dirbančią įstatymų leidėją moterį. Vis dėlto per pirmuosius balsavimu jam kaskart pristigdavo reikiamos absoliučios daugumos.
Per paskutinįjį ratą, susigrūmęs su bendrapartiečiu leiboristu Chrisu Bryantu (Krisu Brajentu), L. Hoyle’as galiausiai užsitikrino 60 proc. jį remiančių įstatymų leidėjų balsų.
„Svarbiausi yra iššūkiai, laukiantys manęs ir šių Rūmų“, – L. Hoyle’as pareiškė įstatymų leidėjams, kai, laikantis parlamento tradicijos, buvo nutemptas ant pirmininko žalio krėslo, pastatyto ant pakylos.
„Turime pasirūpinti, kad apnašos būtų nušveistos“, – pridūrė jis, turėdamas galvoje pastaruoju metu Bendruomenių Rūmuose tvyrojusį susipriešinimą – daugiausiai dėl „Brexit“.
Sveikindamas jį su naujomis pareigomis ministras pirmininkas Borisas Johnsonas (Borisas Džonsonas) pareiškė: „Per daug metų pastebėjau, kad pasižymite daugeliu gerų savybių.“
B. Johnsonas pridūrė, kad L. Hoyle’as įneš „į mūsų posėdžius savo vizitine kortele tapusio geranoriškumo ir supratingumo“.
Vis dėlto L. Hoyle’as negali tikėtis užmigti ant laurų: vėlai antradienį parlamentas turės būti paleistas, ruošiantis gruodžio 12-osios pirmalaikiams rinkimams. Po jų Bendruomenių Rūmų pirmininkas vėl sugrįš į savo žaliąjį krėslą.
Naujasis pirmininkas turės atsiriboti nuo savo partijos ir tapti nešališku veikėju.
