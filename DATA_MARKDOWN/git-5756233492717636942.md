
# واکنش آکادمی اسکار به انتقاد از حذف یک فیلم

Published at: **2019-11-06T14:43:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620225/%D9%88%D8%A7%DA%A9%D9%86%D8%B4-%D8%A2%DA%A9%D8%A7%D8%AF%D9%85%DB%8C-%D8%A7%D8%B3%DA%A9%D8%A7%D8%B1-%D8%A8%D9%87-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%AD%D8%B0%D9%81-%DB%8C%DA%A9-%D9%81%DB%8C%D9%84%D9%85)


        آکادمی علوم و هنرهای سینمایی اسکار در پی اعتراض‌ها به حذف نماینده نیجریه در شاخه اسکار بین‌المللی، بیانیه‌ای صادر کرد.
      

        آفتاب‌‌نیوز :
      
به نقل از واشنگتن پست، فیلم «شیردل» به کارگردانی «ژنویو ناجی» که امسال به عنوان اولین نماینده سینمای نیجریه در شاخه بهترین فیلم بین‌المللی جوایز سینمایی اسکار انتخاب شده در نهایت از سوی آکادمی اسکار واجد شرایط رقابت در این شاخه شناخته نشد و حذف شد.
حذف نماینده نیجریه در اسکار ۲۰۲۰ اعتراض‌های فراوانی از سوی کارگردان فیلم تا فیلمسازانی چون «آوا دوورنای» را در پی داشت و به همین دلیل آکادمی با انتشار بیانیه‌ای به این انتقادها پاسخ داد و نوشت: «در ماه آوریل نام شاخه بهترین فیلم خارجی جوایز اسکار به شاخه بهترین فیلم بین‌المللی تغییر یافت و ما تایید کردیم که قوانین این شاخه تغییر نخواهد کرد و هدف از اعطای این جایزه نیز همچنان معرفی و تقدیر از فیلم‌هایی که خارج از آمریکا و به زبان غیز از انگلیسی ساخته شده‌ است. با بررسی فیلم‌های معرفی شده از سوی کشورها برای اسکار ۲۰۲۰ متوجه شدیم که فیلم «شیردل» نماینده نیجریه تنها ۱۱ دقیقه دیالوگ غیرانگلیسی دارد که این برخلاف فوانین شاخه بهترین فیلم بین‌المللی است.»
بر اساس قوانین اسکار، یک فیلم بلند بین‌المللی اثری است با مدت زمان بالای ۴۰ دقیقه که خارج از آمریکا ساخته شده و دیالوگ‌های فیلم عمدتا به زبانی غیر از انگلیسی است. این در حالی است که در فیلم «شیردل» تنها ۱۱ دقیقه از مکالمات به زبان بومی نیجریه‌ای انجام می‌شود.
«آوا دوورنای» کارگردان زن و سیاه‌پوست آمریکایی با انتقاد به این تصمیم آکادمی اسکار در صفحه توئیتر خود نوشت: شما اولین نماینده تاریخ سینمای نیجریه در اسکار را به بهانه دیالوگ‌های انگلیسی حذف کردید، در حالی که انگلیسی، زبان رسمی این کشور است!
امسال در مجموع ۹۳ کشور نمایندگان خود را برای رقابت در شاخه بهترین فیلم خارجی جوایز سینمایی اسکار به آکادمی معرفی کردند تا رکوردی جدید در شمار کشورهای شرکت‌کننده در این شاخه به ثبت برسد و حالا با حذف نیجریه، ۹۲ کشور در رقابت حضور خواهند داشت.
علاوه بر «شیردل»، سینمای افغانستان نیز فیلم «حوا، مریم، عایشه» را به عنوان نماینده این کشور در این شاخه از رقابت اسکار معرفی کرده بود اما این فیلم نیز در نهایت نتوانست به فهرست نهایی فیلم‌های غیرانگلیسی حاضر در اسکار ۲۰۲۰ راه یابد.
فهرست نامزدهای اولیه شاخه بهترین فیلم خارجی (که از امسال به شاخه بهترین فیلم بین‌المللی تغییر نام داده است) شامل ۱۰ فیلم در ماه سپتامبر اعلام می‌شود و پنج فیلم راه یافته به جمع نامزدهای نهایی نیز روز ۱۳ ژانویه (۲۳ دی‌ماه) مشخص می‌شود و مراسم اعطای جوایز نود و دومین دوره این رویداد سینمایی در تاریخ ۹ فوریه (بامداد دوشنبه ۲۱ بهمن) برگزار خواهد شد.
