
# ปภ.วาง4มาตรการป้องเหตุเทศกาลลอยกระทง 

Published at: **2019-11-07T04:14:00+00:00**

Author: ****

Original: [เดลินิวส์](https://www.dailynews.co.th/politics/740410)


        “ปภ.”วาง 4 มาตรการป้องกันเหตุช่วงเทศกาลลอยกระทง 
      
เมื่อวันที่ 7 พ.ย. นายมณฑล สุดประเสริฐ อธิบดีกรมป้องกันและบรรเทาสาธารณภัย (ปภ.) เปิดเผยว่า เทศกาลลอยกระทงเป็นช่วงที่ประชาชนเดินทางท่องเที่ยวและลอยกระทงตามสถานที่ต่างๆ โดยเฉพาะบริเวณริมน้ำ โป๊ะ ท่าเทียบเรือโดยสาร อีกทั้ง ยังมีการจุดพลุ ประทัด ดอกไม้เพลิง ซึ่งความประมาทและความรู้เท่าไม่ถึงการ อาจทำให้เกิดอุบัติภัยในหลายรูปแบบ ทั้งอุบัติภัยจากพลุ ประทัด ดอกไม้เพลิง อุบัติภัยทางน้ำ อุบัติภัยทางถนน และอัคคีภัย สร้างความสูญเสียต่อชีวิตและทรัพย์สินของประชาชน กระทรวงมหาดไทย โดยปภ. จึงได้บูรณาการจังหวัดและหน่วยงานที่เกี่ยวข้องเตรียมความพร้อมในการป้องกันอุบัติภัยในช่วงเทศกาลลอยกระทงตามแนวทางสำคัญ ดังนี้ 1.มาตรการป้องกันอุบัติภัยจากพลุ และดอกไม้เพลิง  โดยเข้มงวดกวดขันการพิจารณาออกใบอนุญาต หรือต่ออายุใบอนุญาตให้ผลิต น้ำเข้า และจำหน่าย รวมถึงตรวจสอบสถานที่จัดเก็บ ผลิต จำหน่ายพลุ และดอกไม้เพลิงให้มีความปลอดภัย และเป็นไปตามกฎหมายที่เกี่ยวข้อง 2.มาตรการป้องกันอุบัติภัยทางน้ำ จัดเจ้าหน้าที่ตรวจสอบเส้นทางสัญจรทางน้ำ บริเวณริมน้ำ รวมถึงโป๊ะ ท่าเทียบเรือ เรือโดยสาร และสิ่งปลูกสร้างภายในบริเวณงานให้อยู่ในสภาพมั่นคงแข็งแรงและปลอดภัย รวมถึงสนธิกำลังชุดกู้ภัยทางน้ำและจัดเตรียมอุปกรณ์ช่วยชีวิตทางน้ำไว้ประจำจุดเสี่ยง ให้พร้อมช่วยเหลือผู้ประสบภัยทางน้ำได้อย่างทันท่วงที นายมณฑล  กล่าวต่อว่า 3.มาตรการป้องกันอุบัติเหตุทางถนน ประสานเจ้าหน้าที่ตำรวจจัดตั้งจุดตรวจบริเวณเส้นทางสายต่างๆ บริเวณโดยรอบสถานที่จัดงานลอยกระทง เพื่อจัดระเบียบการจราจรและอำนวย ความสะดวกในการเดินทาง รวมถึงคุมเข้มผู้ขับขี่ที่มีพฤติกรรมเสี่ยง โดยเฉพาะการไม่ใช้อุปกรณ์นิรภัย การขับรถเร็ว และการเมาแล้วขับ 4.มาตรการดูแลความปลอดภัย โดยประสานจังหวัดจัดชุดเคลื่อนที่เร็ว และอุปกรณ์ดับเพลิงประจำสถานที่จัดงานลอยกระทง เพื่อให้สามารถปฏิบัติการเผชิญเหตุและระงับเหตุเพลิงไหม้ได้ทันท่วงที อีกทั้งจัดเจ้าหน้าที่อำนวยความสะดวกการสัญจรทางน้ำ เพื่อป้องกันอุบัติเหตุ รวมถึงดูแลความสงบเรียบร้อยบริเวณโดยรอบสถานที่จัดงานลอยกระทง และเตรียมพร้อมระบบบริการการแพทย์ฉุกเฉิน เพื่อให้การช่วยเหลือและส่งต่อผู้บาดเจ็บได้อย่างรวดเร็ว ทั้งนี้ ปภ.ได้เตรียมพร้อมรับมือและดำเนินมาตรการป้องกันอุบัติภัยในช่วงเทศกาลลอยกระทงให้สอดคล้องกับประเพณีของแต่ละท้องถิ่น เพื่อสร้างความปลอดภัยให้กับประชาชน พร้อมร่วมสืบสานประเพณีลอยกระทงให้อยู่คู่สังคมไทยสืบไป. 
