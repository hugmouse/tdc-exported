
# سردار صفوی: مشاوره نظامی ایران باعث شکست آمریکا در سوریه شد

Published at: **2019-11-04T12:10:00+00:00**

Author: ****

Original: [جامعه خبری تحلیلی الف](https://www.alef.ir/news/3980813091.html)

مشاور عالی فرمانده معظم کل قوا گفت: حمایت سیاسی و مشاوره نظامی ایران بود که باعث شکست آمریکا و متحدان غربی و عربی و برخی کشورهای منطقه در سوریه شد.
به گزارش مهر، سردار سرلشکر سید یحیی صفوی دستیار و مشاور عالی فرماندهی معظم کل قوا در جمع شورای تخصصی حوزه دستیاری و مشاورت عالی فرماندهی معظم کل قوا با اشاره به پیشینه  اقدامات آمریکا در قبال جمهوری اسلامی ایران، گفت: از کودتای ۲۸  مرداد سال ۱۳۳۲ که آمریکایی ها در ایران انجام دادند و دولت مصدق را سرنگون و شاه  فراری را به ایران بازگرداندند ، آمریکا عملا جایگزین سلطه انگلیس بر مقدورات کشور عزیزمان ایران شد.
وی افزود: تا پیروزی انقلاب اسلامی مردم عزیز ایران در سال ۱۳۵۷ به رهبری حضرت امام( ره) و تا کنون هیچ‌گاه آمریکا چشم طمع از ایران و منطقه غرب آسیا برنداشته است.
دستیار و مشاور عالی فرماندهی معظم کل قوا تاکید کرد: اینگونه نیست که رژیم قانون شکن و عهد شکن آمریکا فقط با ایران سر دشمنی داشته باشد، بلکه ماهیت استکباری و قدرت طلبی نظام سیاسی آمریکا از سال ۱۳۵۰ هجری شمسی و در زمان «نیکسون» با حضور قوی تر نظامی و سیاسی در منطقه غرب آسیا و خاورمیانه بدنبال سلطه کامل و چپاول ثروت و نفت و منافع این منطقه بوده است و این رفتار ادامه دارد و آن را حق خود می داند و این موضوع را جزو منافع ملی آمریکا و سیاست خارجی خود تعریف کرده اند.
سردار صفوی افزود: اگر تا دیروز با نقاب های رنگارنگ این اهداف را دنبال می کردند، هم اکنون با تغییر شرایط محیط بین المللی و فرتوت شدن این رژیم استعماری  و قدرتمند شدن ایران اسلامی و جبهه مقاومت اسلامی نقاب از چهره برداشته اند و رئیس جمهور بی خرد و شارلاتان و بی ادب آمریکا علنا از غارت نفت سوریه آن‌هم هر ماه ۳۰ میلیون دلار و اینکه من نفت را دوست دارم سخن می گوید و اصرار دارد برای دیگران همچون چین ، روسیه و ونزوئلا و کره شمالی و ایران تعیین تکلیف کند.
وی ادامه داد: اما آمریکا و رئیس جمهور فعلی آن غافل از آن هستند که در ۱۳ آبان  ۱۳۵۸ آمریکا قویتر از حالا بود ، لیکن امام بزرگوار ما و ملت قهرمان ایران آمریکا را شکست دادند و لانه جاسوسی آمریکا را که ام الفساد بود تسخیر کردند و اسناد دخالت‌های آمریکا در ایران را دانشجویان بصورت کتاب منتشر کردند.
دستیار و مشاور عالی فرماندهی معظم کل قوا با اشاره به روند افول قدرت آمریکا طی چهار دهه گذشته، گفت: با نگاهی واقع بینانه به تغییر و تحولات سیاسی و ژئوپلیتیکی منطقه و جهان  می توان دریافت که قدرت آمریکا رو به افول و زوال است و آمریکای کنونی به مراتب ضعیف تر و بی آبروتر از آمریکای چهار دهه گذشته شده، البته ممکن است این سقوط  پس از تقابل و چالش جهانی برای آمریکائیها رخ دهد.
سردار صفوی در ادامه با اشاره به قدرت گیری جمهوری اسلامی ایران در برابر افول قدرت آمریکا،تاکید کرد: درشکست آمریکایی‌ها برای دسترسی مطلوب به اهدافشان در افغانستان و عراق و البته دیگر صحنه ها ، انقلاب اسلامی تاثیر گذار بوده است و حمایت سیاسی و مشاوره نظامی ایران بود که باعث شکست آمریکا و متحدان غربی و عربی و برخی کشورهای منطقه در سوریه و شکست تروریست‌های تکفیری در حلب و موصل شد.
وی افزود: پیروزی انقلاب اسلامی و رهبری‌های مقام معظم رهبری موجب همبستگی ملل  مسلمان و باعث تقویت و استحکام  مقاومت اسلامی در لبنان و فلسطین و سوریه و عراق و حتی یمن با فرهنگ مشترک حول محور اسلام و قرآن شد و حقیقتا  طی ۳۸ سال گذشته  و حوادثی که  در این تاریخ کوتاه و فشرده حیات مجدد اسلام در عصر انقلاب اسلامی اتفاق افتاده است خارج از مقیاس و باورهای عادی مردم ما و جریان جهان بوده است و پیروزی انقلاب اسلامی و دفاع مقدس معیارها و باورپذیری ملت ها را از دین اسلام و تعالیم عزت بخش قرآنی همچون جهاد و دفاع را عیان و مشخص کرد و دامنه پذیرش باورها  نسبت به رخدادهای به ظاهر غیر ممکن را عوض کرد.
دستیار و مشاور عالی فرماندهی معظم کل قوا با اشاره به  تلاش آمریکا در تغییر چهره  راهبردی جهان و منطقه گفت: آمریکا توانایی تغییر چهره راهبردی منطقه و جهان را  بنفع خودش ندارد و تمامی تحولات چین ، روسیه و هند به ضرر آمریکایی ها در حال رقم خوردن است.
