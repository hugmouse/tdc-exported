
# Helpbook: Недомислени ремонти, редовно заети инвалидни паркоместа...

Published at: **2019-11-06T07:09:00+00:00**

Author: **Анисия Иванова**

Original: [Dnes.bg](https://www.dnes.bg/stranata/2019/11/06/helpbook-nedomisleni-remonti-redovno-zaeti-invalidni-parkomesta.428613)

Снимка: Helpbook
12345678910Сред сигналите през изминалите дни, постъпили в платформата на Helpbook.info, се откроява един, който изумява с абсурдността си.
Нашият потребител е възмутен от извършен ремонт на улици във Варна. След взето решение от общината да се прекрати паркирането по тротоарите, са изградени високи бордюри, които възпрепятстват пречан на автомобилите, но се оказва, че жителите в района трябва да обикалят с часове до намиране на свободно място, което често пъти е в друг квартал.
В същото време има отдавна неизползваеми по предназначение, обрасли с треволяци, игрища, които могат да се почистят, открият и обособят като паркинги, но явно ще си останат неизползваеми. Освен това не е помислено за изграждане на джобове за сметосъбиращите съдове, които в момента са поставени на новоизградените тротоари и възпрепятстват движението на пешеходците по тях. От изпратените снимки се виждат дори кофи за боклук, поставени директно в градинките на междублоковото пространство. В заключение авторът на сигнала обобщава, че резултатът е, че все още не може да се ходи по тротоарите, но и няма къде да се паркират колите.
Получихме сигнал от град Сливница, където системно тежкотоварни камиони рушат пътищата въпреки забранителните знаци за преминаване. Над 8-тонните коли, които пренасят вар, трошат и без това разбитите улици и ги замърсяват. Камионите са на една и съща фирма и безконтролно преминават през центъра на града, като явно за тях санкциите не важат.
Друг наш потребител, живеещ в село в община Драгоман, хвали Агенция "Пътна инфраструктура" за чудесно извършения ремонт на пътя, но любезно подсеща отговорната фирма да извози "забравената" вече три месеца половин кубикова купчина асфалт точно пред къщата на автора на сигнала.
Завършваме днешния обзор със сигнал от район "Изгрев", където пред медицински център инвалидните паркоместа редовно са заети в продължение на часове от коли без съответните талони, позволяващи ползването им. Авторът на сигнала призовава за проверка и вземане на съответните мерки тази порочна практика да бъде прекратена.
В случай, че забележите около мястото, където живеете или преминавате, нередности от всякакъв характер, можете да подадете сигнал в Helpbook.info. Ще е от полза да направите снимки и да отбележете точното местоположение или района на нарушението.
Не се колебайте да подадете сигнал - направете го онлайн, в платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции. 
