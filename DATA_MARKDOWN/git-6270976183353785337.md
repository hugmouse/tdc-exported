
# ЄС нагадав Україні: швидкість реформ має йти поряд з інклюзивним законодавчим процесом

Published at: **2019-11-06T08:22:09+00:00**

Author: **Daria Trokhimovich**

Original: [Рубрика](https://rubryka.com/2019/11/06/yes-nagadav-ukrayini-shvydkist-reform-maye-jty-poryad-z-inklyuzyvnym-zakonodavchym-protsesom/)


        
          В ЄС заявили, що швидкість і ефективність реформ мають супроводжуватися інклюзивним законодавчим процесом.
        
      
Як повідомляє “Європейська правда”, про це йдеться у повідомленні Європейської служби зовнішніх дій за результатами 5-ї зустрічі Комітету асоціації Україна-ЄС.
Як зазначається, це була перша зустріч Комітету від часу президентських і парламентських виборів цього року.
“ЄС привітав оновлене та амбітне прагнення до реформ в Україні, яке відображає очікування українських громадян, зокрема у сферах верховенства права та боротьби проти корупції, а щодо економічних питань, які мають прямий вплив на щоденне життя в Україні, Євросоюз визнав очікування досягти швидких результатів; однак нагадав, що швидкість та ефективність повинні йти пліч-о-пліч з інклюзивним законодавчим процесом”, – йдеться у повідомленні.
Повідомляється, що ЄС привітав значний прогрес, якого було досягнуто протягом останніх місяців у багатьох сферах.
“ЄС особливо підкреслив важливість прогресу у здійсненні судової реформи, а також реформи прокуратури та Служби безпеки”, – сказано у заяві.
В ході засідання Комітету Київ і Брюссель обговорили виконання Угоди про асоціацію Україна-ЄС і підготовку до Ради асоціації, яка має відбутися в найближчі місяці. Делегації очолювали віцепрем’єр України Дмитро Кулеба та заступник керуючого директора Зовнішньої дипломатичної служби ЄС по Європі та Центральній Азії Люк Девінь.

        Кулеба у Брюсселі назвав 5 пріоритетів інтеграції до ЄС.
      
