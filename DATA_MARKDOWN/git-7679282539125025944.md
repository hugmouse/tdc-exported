
# गुरुग्राम शूटआउट : जज के बेटे-पत्नी की हत्या के मामले में 16 नंवबर को होगा ये काम

Published at: **2019-11-06T07:07:08+00:00**

Author: **गुरुग्राम | कार्यालय संवाददाता**

Original: [https://www.livehindustan.com](https://www.livehindustan.com/ncr/story-gurugram-shootout-judge-ke-bete-aur-patni-ki-hatya-mein-do-logon-ne-gavaahi-di-2834604.html)

गुरुग्राम जिला अदालत में कार्यरत तत्कालीन अतिरिक्त जिला एवं सत्र न्यायाधीश कृष्णकांत की पत्नी और बेटे की उनके सुरक्षाकर्मी द्वारा से गोली मारकर हत्या कर देने के मामले की सुनवाई मंगलवार को अतिरिक्त जिला एवं सत्र न्यायाधीश सुधीर परमार की अदालत में हुई। इस दौरान दो गवाहों ने अदालत में गवाही दी।
जिला उप न्यायवादी अनुराग हुड्डा ने बताया कि इस मामले में मंगलवार को दो गवाहों की गवाही अभियोजन पक्ष द्वारा कराई गई। बचाव पक्ष के अधिवक्ता ने दोनों गवाहों से जिरह भी की। आरोपी महिपाल को भी सुनवाई के लिए अदालत में लाया गया था। उन्होंने बताया कि इस मामले में अगली सुनवाई 16 नंवबर को होगी। इस तारीख पर भी गवाहों की गवाहियां कराई जाएंगी। अदालत द्वारा इन गवाहों को नोटिस भी भेजे जा रहे हैं।
यह था मामला : गौरतलब है कि गत वर्ष 13 अक्टूबर 2018 को सेक्टर-49 स्थित आर्केडिया मार्किट में शॉपिंग करने के लिए जिला अदालत में कार्यरत तत्कालीन अतिरिक्त जिला एवं सत्र न्यायाधीश कृष्णकांत की पत्नी रितु व बेटा ध्रुव न्यायाधीश के सुरक्षाकर्मी महिपाल के साथ कार में गए थे। जब वे शॉपिंग कर वापस आए तो सुरक्षाकर्मी महिपाल उन्हें कार के पास नहीं मिला, इसके बाद विवाद हो गया और गुस्से में आकर महिपाल ने अपनी सर्विस रिवॉल्वर से मां और बेटे दोनों क गोलियों से भून दिया थाा। 
