
# Fins a 11.000 científics de tot el món s'uneixen per alertar sobre l'emergència climàtica

Published at: **2019-11-05T17:10:55+00:00**

Author: ****

Original: [Ara.cat](https://www.ara.cat/internacional/Fins-cientifics-mundials-emergencia-climatica_0_2338566296.html)

L'endemà mateix que el president dels Estats Units, Donald Trump, formalitzés la retirada de l'Acord de París contra el canvi climàtic, fins a 11.000 científics d'arreu del món s'han unit per elevar un crit d'alerta sobre la gravetat de "l'emergència climàtica".
En un article signat per tots ells a la revista BioScience, els científics –encapçalats per William J. Ripple, de la Universitat d'Oregon, i Thomas Newsom, de la Universitat de Sydney– recullen multitud de dades disponibles dels últims 40 anys que demostren els efectes de l'activitat humana en l'emissió de gasos d'efecte hivernacle i en la modificació del clima.
"Els científics tenim l'obligació moral d'alertar clarament la humanitat de l'amenaça catastròfica i de dir les coses tal com són", diu el text signat per 11.000 científics, per tot seguit "declarar clarament i inequívocament que el planeta Terra està afrontant una emergència climàtica".
El mateix article recorda que les alertes científiques sobre l'escalfament global daten ja del 1979, quan Ginebra va acollir la Primera Conferència Mundial sobre el Clima, en la qual bona part dels científics més prestigiosos del moment ja van advertir de les conseqüències devastadores de l'emissió dels gasos d'efecte hivernacle a l'atmosfera i van dir que "era necessari actuar de manera urgent".
Després va venir la cimera de Rio del 1992, la del Protocol de Kyoto del 1997 i també la cimera en la qual es va signar l'Acord de París el 2015, en què també s'aportaven dades científiques que demostraven els "efectes nocius sobre el clima de la Terra" que tenien els gasos d'efecte hivernacle. Aquest mateix 2018 l'últim informe de l'IPCC, el cos de científics climàtics més prestigiós del món, encarregat per l'ONU d'analitzar la qüestió, va tornar a posar dades alarmants sobre la taula, però, tot i així, "les emissions segueixen creixent", com recorden els científics a BioScience.
"La crisi climàtica està lligada molt estretament al consum excessiu de l'estil de vida dels rics", afirmen els científics en aquest estudi, que recull multitud de dades que ofereixen "senyals preocupants que venen de l'activitat humana i que inclouen l'augment de les poblacions humana i de bestiar, la producció de carn per càpita, el PIB mundial, la pèrdua de boscos, el consum de combustibles fòssils, el nombre de passatgers d'avió i el CO2 emès des del 2000".
"Malgrat 40 anys de negociacions climàtiques globals, en general el món seguim comportant-nos com sempre i no s'ha abordat la situació. La crisi climàtica ha arribat i s’està accelerant més ràpid del que s’esperaven la majoria dels científics. És més severa del que es preveia, i amenaça els ecosistemes naturals i el destí de la humanitat", alerten, sense cap tipus de dubte, els 11.000 científics que signen l'estudi.
