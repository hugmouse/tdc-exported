
# สุริยะหวังเจรจาเปิดเหมืองแลกเอกชนถอนฟ้องรัฐบาล

Published at: **2019-11-02T01:30:00+00:00**

Author: ****

Original: [เดลินิวส์](https://www.dailynews.co.th/economic/739538)


         “สุริยะ” หวังเจรจาเปิดพื้นที่เหมืองใหม่ แลกคิงเกตฯเจ้าของเหมืองอัคราถอนฟ้องรัฐบาลไทย แต่ต้องอยู่ภายใต้กม.แร่ใหม่ ที่เข้มงวดสิ่งแวดล้อม – ดูแลสุขภาพชาวบ้านพื้นที่
      
นายสุริยะ จึงรุ่งเรืองกิจ รมว.อุตสาหกรรม เปิดเผยถึงความคืบหน้าการหาทางออกบริษัท คิงส์เกต คอนโซลิเดตเต็ด ลิมิเต็ด ประเทศออสเตรเลีย บริษัทแม่ของบมจ.อัครา รีซอร์สเซส ผู้ประกอบกิจการเหมืองแร่ทองคำชาตรี ฟ้องร้องรัฐบาลไทย หลังจากคณะรักษาความสงบแห่งชาติ (คสช.) ใช้อำนาจตามม.44 สั่งปิดเหมืองแร่ทองคำ จ.พิจิตร จนทำให้ไทยเข้าสู่กระบวนการเบิกความต่อหน้าอนุญาโตตุลาการในวันที่ 18 พ.ย. ที่ฮ่องกงว่า กรมอุตสาหกรรมพื้นฐานและการเหมืองแร่ (กพร.) อยู่ระหว่างหาแนวทางที่ดีที่สุด เพื่อยุติเรื่องดังกล่าว มองว่า หนึ่งในทางเลือก คือ การเจรจากับเอกชนอาจเป็นทางออกที่ดีที่สุด แต่จะต้องดำเนินการ ไม่ให้เกิดการเสียเปรียบ หรือเอาเปรียบเอกชน เช่น การให้สัมปทานกับเอกชนเพิ่มเติม หรือการเปิดให้สำรวจแร่เพิ่มเติม แต่เอกชนจะต้องดำเนินการเป็นไปตามพระราชบัญญัติแร่ ฉบับใหม่ พ.ศ.2560 มีผลบังคับใช้ตั้งแต่ 29 ส.ค. 60  ซึ่งมีขั้นตอนที่เข้มงวดในการดูแลสิ่งแวดล้อม และสุขภาพของประชาชน“หากเอกชนสามารถทำตามเงื่อนไขได้ทั้งหมด ก็สามารถทำได้ แต่หากเอกชนไม่สามารถทำตามเงื่อนไขตามกฎหมายได้ ก็จำเป็นจะต้องยกเลิกไปเพราะรัฐบาลก็จะต้องดูแลผลกระทบที่จะเกิดขึ้นกับประชาชนด้วย ดังนั้นในช่วงนี้ยังอยู่ระหว่างการยื่นข้อเสนอและเงื่อนไข โดยขณะนี้ยังมีเวลาให้เจรจา หากสามารถตกลงกันได้ทั้ง 2 ฝ่าย ก็สามารถเลื่อนการเบิกความต่อหน้าคณะอนุญาโตตุลาการได้”นายสุริยะ กล่าวว่า ที่ผ่านมาบริษัท คิงส์เกต เคยได้ยื่นหนังสือเพื่อจะขอเจรจากับทางรัฐบาลมาแล้ว หากทั้ง 2 ฝ่ายพร้อมก็สามารถเจรจาเพื่อหาทางออกร่วมกัน โดยรัฐบาลจึงต้องหาข้อเสนอและเงื่อนไข อย่างละเอียดและรอบคอบ เพราะปัญหานี้มีความละเอียดอ่อน คาดว่า การเจรจาจะเกิดขึ้นได้ในช่วงภายใน 10 วันนี้  
