
# മഹാരാഷ്ട്രയില്‍ കോണ്‍ഗ്രസിന് പ്രതീക്ഷയോ?; ശരദ് പവാര്‍ സോണിയാഗാന്ധിയെ കാണും

Published at: **2019-11-02T22:22:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/maharashtra-govt-formation-ncp-chief-sharad-pawar-will-meet-sonia-gandhi.html)

മുംബൈ: മഹാരാഷ്ട്രയില്‍ മുഖ്യമന്ത്രി സ്ഥാനത്തെക്കുറിച്ചുള്ള തര്‍ക്കങ്ങള്‍ രൂക്ഷമാകവെ, കോണ്‍ഗ്രസിന് പ്രതീക്ഷ നല്‍കി എന്‍.സി.പി. തിങ്കളാഴ്ച എന്‍.സി.പി അധ്യക്ഷന്‍ ശരദ് പവാര്‍ കോണ്‍ഗ്രസ് അധ്യക്ഷ സോണിയാ ഗാന്ധിയെ കാണുമെന്ന് മുതിര്‍ന്ന എന്‍.സി.പി നേതാവ് അജിത് പവാര്‍ അറിയിച്ചു.
പ്രതിപക്ഷസ്ഥാനം ഇരുപാര്‍ട്ടികളും തെരഞ്ഞെടുപ്പ് ഫലം വന്ന അന്നുമുതല്‍ നിലനിര്‍ത്തിയിട്ടുണ്ടെന്നും മുന്‍ എന്‍.സി.പി-കോണ്‍ഗ്രസ് സഖ്യത്തില്‍ ഉപമുഖ്യമന്ത്രികൂടിയായിരുന്ന അജിത് പവാര്‍ പറഞ്ഞു.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
‘ശരദ് പവാര്‍ തിങ്കളാഴ്ച ദല്‍ഹിയിലെത്തും. അദ്ദേഹവും സോണിയയും ഫോണില്‍ ബന്ധപ്പെട്ടിട്ടുണ്ടെന്നാണ് ഞാന്‍ മനസിലാക്കുന്നത്. ശരദ് പവാര്‍ ദല്‍ഹിയില്‍വെച്ച് സോണിയാഗാന്ധിയെ കാണും. ബാക്കിയെല്ലാം അവര്‍ എന്ത് തീരുമാനിക്കുന്നു എന്നതിന്റെ അടിസ്ഥാനത്തിലാവും നടക്കുക’, അജിത് പവാര്‍ മാധ്യമങ്ങളോട് പറഞ്ഞു.
മഹാരാഷ്ട്രയില്‍ സര്‍ക്കാരുണ്ടാക്കാന്‍ ഒരു പാര്‍ട്ടിക്കും സഖ്യത്തിനും ഇതുവരെ സാധിച്ചിട്ടില്ലെന്നും അദ്ദേഹം കൂട്ടിച്ചേര്‍ത്തു.
മുഖ്യമന്ത്രി സ്ഥാനത്തെച്ചൊല്ലി ബി.ജെ.പിയും ശിവസേനയും തമ്മിലുള്ള തര്‍ക്കം മുറുകവെ ശിവസേന എന്‍.സി.പിയുമായി സഖ്യത്തിന് ശ്രമിച്ചെന്ന അഭ്യൂഹങ്ങള്‍ ഉയര്‍ന്നിരുന്നു. എന്നാല്‍ പിന്നീട് എന്‍.സി.പി ഇത് തള്ളുകയായിരുന്നു.
15 സ്വതന്ത്ര എം.എല്‍.എമാരുടെ പിന്തുണ തങ്ങള്‍ക്കുണ്ടെന്നാണ് ബി.ജെ.പി നേതാവ് ഫഡ്‌നാവിസ് അവകാശപ്പെടുന്നത്. എന്നാല്‍ ശിവസേനയുമായി ചേര്‍ന്ന് സര്‍ക്കാരുണ്ടാക്കാനുള്ള അവരുടെ നീക്കം പാളുകയായിരുന്നു. രണ്ടരവര്‍ഷം വീതം മുഖ്യമന്ത്രിസ്ഥാനം പങ്കുവെയ്ക്കാതെ സര്‍ക്കാരുണ്ടാക്കാന്‍ കൂടെ നില്‍ക്കില്ലെന്നാണ് സേനാ നിലപാട്.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
