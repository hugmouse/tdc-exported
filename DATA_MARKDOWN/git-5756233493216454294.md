
# نزاع گروهی اراذل و اوباش باعث مصدوم شدن ۷ نفر و آسیب دیدن ۹ ماشین شد

Published at: **2019-11-03T11:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619613/%D9%86%D8%B2%D8%A7%D8%B9-%DA%AF%D8%B1%D9%88%D9%87%DB%8C-%D8%A7%D8%B1%D8%A7%D8%B0%D9%84-%D9%88-%D8%A7%D9%88%D8%A8%D8%A7%D8%B4-%D8%A8%D8%A7%D8%B9%D8%AB-%D9%85%D8%B5%D8%AF%D9%88%D9%85-%D8%B4%D8%AF%D9%86-%DB%B7-%D9%86%D9%81%D8%B1-%D9%88-%D8%A2%D8%B3%DB%8C%D8%A8-%D8%AF%DB%8C%D8%AF%D9%86-%DB%B9-%D9%85%D8%A7%D8%B4%DB%8C%D9%86-%D8%B4%D8%AF)


        رئیس کلانتری ۱۵۲ خانی آبادنو از بازداشت اراذل و اوباشی که اقدام به ضرب و جرح ۷ شهروند و وارد کردن آسیب به ۹ خودرو در جنوب تهران کرده بودند خبر داد.
      

        آفتاب‌‌نیوز :
      
سرهنگ محمد حسین هاشمی درباره‌ اجرای این طرح گفت: شب گذشته شماری از شهروندان از طریق تماس با مرکز فوریت‌های پلیسی ۱۱۰ از قدرت نمایی و عربده کشی تعدادی از اراذل و اوباش در منطقه دولتخواه خبر داده و اعلام کردند که این افراد در حال تخریب خودروهای پارک شده در کنار خیابان هستند.
وی با اشاره به اعزام تیم‌های ویژه کلانتری به محل گفت: با حضور ماموران در محل مشاهده شد که تعدادی از اراذل و اوباش کم سن و سال که بین ۱۸ تا ۲۱ سال سن داشتند با تجمع در خیابان و با استفاده از قمه، چماق، چکش و غیره به خودروهای شهروندان حمله کرده و اقدام به شکستن شیشه، آیینه و وارد کردن دیگر خسارات به آنها هستند که بلافاصله اقدامات برای دستگیری این افراد آغاز شد و ماموران ۵ نفر از این افراد را دستگیر کردند.
رئیس کلانتری ۱۵۲ خانی آباد با اشاره به انتقال دستگیرشدگان به مقر پلیس و انجام بازجویی از آنان گفت: این افراد در اظهارات خود اعلام کردند که ابتدا بر سر جای پارک خودرو با یکدیگر درگیر شده و دقایقی بعد به درگیریشان خاتمه دادند اما مدتی بعد دوباره یکی از طرفین برای انتقام جویی و قدرت نمایی درگیری را آغاز کرده که در پی آن نزاع شدت گرفته است.
هاشمی با بیان این که در جریان این درگیری به حدود ۹ خودرو آسیب وارد شد گفت: همچنین ۷ نفر از شهروندان در محله دولتخواه نیز از سوی این افراد مورد ضرب و شتم و اصابت چاقو قرار گرفتند که دو نفرشان با اشاره به شدت آسیب دیدگی به بیمارستان منتقل شده و مابقی خدمات سرپایی را در محل دریافت کردند.
وی در مورد این که آیا این افراد همدست‌های دیگری نیز داشتند؟ گفت: در تحقیقات مشخص شده است که یکی از طرفین نزاع تعداد دیگری از اراذل و اوباش را در مرحله دوم درگیری به محل آورده است که تعدادی از آنها اقدام به ترک محل کرده و متواری شدند اما تحقیقات پلیس برای شناسایی و دستگیری این افراد ادامه دارد.
رئیس کلانتری ۱۵۲ خانی آباد نو افزود:‌ برای افراد دستگیر شده پرونده‌ای تشکیل شده و آنان پس از تکمیل مراحل رسیدگی روانه دادسرا خواهند شد.
