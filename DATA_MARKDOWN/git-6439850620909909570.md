
# মুক্তিযোদ্ধা কোটায় একমাত্র প্রার্থী হলেও চাকরি মেলেনি

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458099/%e0%a6%ae%e0%a7%81%e0%a6%95%e0%a7%8d%e0%a6%a4%e0%a6%bf%e0%a6%af%e0%a7%8b%e0%a6%a6%e0%a7%8d%e0%a6%a7%e0%a6%be-%e0%a6%95%e0%a7%8b%e0%a6%9f%e0%a6%be%e0%a7%9f-%e0%a6%8f%e0%a6%95%e0%a6%ae%e0%a6%be%e0%a6%a4%e0%a7%8d%e0%a6%b0-%e0%a6%aa%e0%a7%8d%e0%a6%b0%e0%a6%be%e0%a6%b0%e0%a7%8d%e0%a6%a5%e0%a7%80-%e0%a6%b9%e0%a6%b2%e0%a7%87%e0%a6%93-%e0%a6%9a%e0%a6%be%e0%a6%95%e0%a6%b0%e0%a6%bf)

স্টাফ রিপোর্টার, পঞ্চগড় ॥ দিনাজপুরের পর এবার পঞ্চগড়ের আটোয়ারীতে ছেলের চাকরি না হওয়ায় এক বীর মুক্তিযোদ্ধা মৃত্যুর পর রাষ্ট্রীয় সম্মান নিতে অস্বীকৃতি জানিয়ে জেলা প্রশাসক বরাবরে লিখিত আবেদন করেছেন। তিনি তার পরিবারকেও রাষ্ট্রীয় মর্যাদা ছাড়াই দাফনের কথা বলেছেন। আটোয়ারী উপজেলার কাটালী মীরপাড়া গ্রামের বীর মুক্তিযোদ্ধা মোঃ সলিমউদ্দিন বৃহস্পতিবার বিকেলে ডিসি বরাবর এই আবেদন করেন। ওই আবেদনে তিনি উল্লেখ করেন, কিছুদিন আগে আটোয়ারী উপজেলার ১৭ সরকারী প্রাইমারী স্কুলে দফতরি কাম নৈশ প্রহরী পদে নিয়োগ দেয়া হয়। মুক্তিযোদ্ধার সন্তান হিসেবে মোঃ সাহিবুল ইসলাম দাড়খোর সরকারী প্রাইমারী স্কুলে দফতরি কাম নৈশ প্রহরী পদে আবেদন করে এবং মৌখিক পরীক্ষায় অংশ নেয়। কিন্তু ওই নিয়োগে মুক্তিযোদ্ধার কোটা না মেনে নিয়োগ কমিটি সাদেকুল ইসলাম নামে অন্য এক প্রার্থীকে নিয়োগ দেন। এ ব্যাপারে মুক্তিযোদ্ধার ছেলে সাহিবুল ইসলাম মুক্তিযোদ্ধার কোটা না মেনে দফতরি কাম নৈশ প্রহরী পদে নিয়োগে অনিয়মের অভিযোগ এনে নিয়োগ কমিটির সভাপতি আটোয়ারী উপজেলা নির্বাহী অফিসারসহ ৫ জনের বিরুদ্ধে সহকারী জজ আদালতে (আটোয়ারী) একটি মামলা দায়ের করেন। মামলাটি বর্তমানে বিচারাধীন। এ অবস্থায় বিবাদী সাদেকুল ইসলামসহ একটি প্রভাবশালী মহল মামলাটি প্রত্যাহার করে নিতে তাকে এবং তার ছেলেকে নানাভাবে হুমকি দিয়ে আসছে। প্রভাবশালী মহলের হুমকি-ধমকিতে বর্তমানে পরিবারসহ তিনি জীবনের নিরাপত্তাহীনতায় ভুগছেন মর্মে আবেদনে উল্লেখ করেন।
বীর মুক্তিযোদ্ধার ছেলে সাহিবুল ইসলাম বলেন, আমার বাবা একজন মুক্তিযোদ্ধা। মুক্তিযোদ্ধার কোটায় আমি একমাত্র প্রার্থী এবং আনসার ও ভিডিপি থেকে প্রশিক্ষণপ্রাপ্ত হওয়া সত্ত্বেও আমাকে নিয়োগ না দিয়ে মোটা অঙ্কের বিনিময়ে অন্যকে চাকরি দেয়া হয়েছে। ন্যায়বিচারের স্বার্থে আমি আদালতের আশ্রয় নিয়েছি। এরপরও বিবাদী পক্ষের লোকজন মামলা তুলে নিতে প্রতিনিয়তই আমাকে ও আমার বাবাকে হুমকি প্রদান করছে।
বীর মুক্তিযোদ্ধা মোঃ সলিমউদ্দিন জানান, জাতির জনক বঙ্গবন্ধু শেখ মুজিবুর রহমানের আহ্বানে ১৯৭১ সালে মহান স্বাধীনতা যুদ্ধে অংশ নেই। গরিব মুক্তিযোদ্ধা হওয়ায় ছেলের চাকরির জন্য দ্বারে দ্বারে ঘুরেছি। কারও কোন সহযোগিতা পাইনি। উল্টো এখন মামলা তুলে নিতে বিভিন্নভাবে চাপ প্রয়োগ করছে। বর্তমান জেলা প্রশাসক শহীদ মুক্তিযোদ্ধার সন্তান। তিনি আমার কথা শুনবেন। জীবদ্দশায় ছেলের চাকরি দেখে যেতে চাই। আর যদি ছেলের চাকরি দেখেই যেতে না পারি তাহলে মৃত্যুর পর রাষ্ট্রীয় মর্যাদা নেব কেন ? সেজন্য আমি মৃত্যুর পর কোন রাষ্ট্রীয় মর্যাদা গ্রহণ করতে চাই না।
এ ব্যাপারে জেলা প্রশাসকের সঙ্গে যোগাযোগের চেষ্টা করে তাকে পাওয়া যায়নি।
