
# Απίστευτη ιστορία : Γυναίκα – «αράχνη» με 3 ταυτόχρονους γάμους

Published at: **2019-11-02T11:39:00+00:00**

Author: **SigmaLive**

Original: [SIGMALIVE](https://www.sigmalive.com/news/greece/595392/apistefti-istoria-gynaika-araxni-me-3-taftoxronous-gamous)

Μια απίστευτη υπόθεση με πρωταγωνίστρια μια 46χρονη από την πρώην Σοβιετική Ένωση, η οποία εξελίσσεται στη… μισή Ελλάδα, έρχεται στο φως της δημοσιότητας.
Την πρωτοφανή αυτή ιστορία φέρνει στο φως τη δημοσιότητας η ιστοσελίδα taxydromos.gr. Σύμφωνα με τις πληροφορίες, πρόκειται για μια γυναίκα – αράχνη, με όσα αποκαλύπτουν οι έρευνες να προκαλούν σοκ.

        Τρεις ενεργοί γάμοι, σε έξι χρόνια
      
Σύμφωνα με την αρθρογράφο, η μυστηριώδης γυναίκα, που ενώθηκε με τα δεσμά του γάμου με Βολιώτη επιχειρηματία στα σκαλοπάτια δημαρχείου και μετά από δύο χρόνια εξαφανίστηκε, έχει τελέσει τουλάχιστον τρεις πολιτικούς γάμους στην Ελλάδα, όλους με διαφορετικά στοιχεία!
Όπως αναφέρεται μάλιστα, τα παραπάνω είναι στοιχεία που προκύπτουν από έρευνα διάρκειας μόλις μερικών ημερών, ενώ το επόμενο χρονικό διάστημα αναμένεται να προκύψουν και νεότερα αποτελέσματα.
«Η γυναίκα – αράχνη φαίνεται να έχει σήμερα ενεργούς και τους τρεις γάμους στην Ελλάδα, τους οποίους έκανε μέσα σε έξι χρόνια, προσκομίζοντας κάθε φορά πλαστά στοιχεία ταυτότητας. Οι άλλοι γάμοι πραγματοποιήθηκαν στην Ελασσόνα και την Αθήνα, με διαφορά, ο ένας από τον άλλο, δύο ετών» εξηγεί το άρθρο.

        Για οικονομικούς λόγους
      
Σύμφωνα με πληροφορίες του «Ταχυδρόμου», η αλλοδαπή φέρεται να απομυζά οικονομικά επαγγελματίες με οικονομική επιφάνεια, τάζοντας αιώνια πίστη και αγάπη. Όταν όμως διαπιστώνει ότι οι πόροι στερεύουν, τότε σβήνει όλα της τα ίχνη και γίνεται καπνός.
Αναφορικά με τον Βολιώτη επιχειρηματία, που φέρεται να μπλέχτηκε στα δίχτυα της γυναίκας «αράχνης», το δημοσίευμα αναφέρει ότι η 46χρονη φρόντισε να αποσπάσει χρηματικά ποσά δεκάδων χιλιάδων ευρώ με διάφορα προσχήματα, όπως ότι η οικογένειά της χρειαζόταν χρήματα και ότι ο αδερφός είχε προβλήματα υγείας και έπρεπε να υποβληθεί σε χειρουργείο.

        Έφυγε, αλλά έκανε το λάθος…
      
Από τον Βόλο έφυγε πριν μερικά χρόνια αφήνοντας πίσω της αναπάντητα ερωτήματα. Τίποτα από τις ενέργειες και τις κινήσεις της το προηγούμενο διάστημα δεν προϊδέαζε για το παραμικρό, αναφέρει πάντα το δημοσίευμα.
Όμως έκανε το λάθος και επέστρεψε, συμπληρώνει, με αποτέλεσμα να κινήσει υποψίες για τους λόγους της επανεμφάνισής της και τα κίνητρα που είχε και όπως διαπιστώνεται όχι άδικα.
Η κινητοποίηση ατόμων του ευρύτερου περιβάλλοντος του επιχειρηματία είχε αποτελέσματα. Το κουβάρι με τα ακατανόητα στοιχεία της συμπεριφοράς της γυναίκας – αράχνης άρχισε να ξετυλίγεται, φέρνοντας στο φως συγκλονιστικά στοιχεία.

        Έτσι άλλαζε στοιχεία
      
Το δημοσίευμα αποκαλύπτει μάλιστα και τον τρόπο με τον οποίο άλλαζε τα στοιχεία της η 46χρονη.
Διαπιστώθηκε ότι ταξίδευε ανά τακτά χρονικά διαστήματα στην πατρίδα της για να αλλάζει τα στοιχεία της ταυτότητάς της και να προμηθεύεται πλαστά διαβατήρια. Έτσι πέτυχε να τελέσει τους εικονικούς γάμους και μέσα σε έξι χρόνια να έχει οικονομικό όφελος δεκάδων χιλιάδων ευρώ, παρά την οικονομική κρίση.
Μάλιστα υπό εξέταση είναι αν βρίσκεται και νόμιμα στη χώρα, καθώς φαίνεται ότι η άδεια παραμονής της έχει λήξει ήδη από τον περασμένο Ιούνιο, από τη στιγμή που και οι τρεις, τουλάχιστον, πολιτικοί γάμοι που έχει τελέσει είναι εικονικοί.
