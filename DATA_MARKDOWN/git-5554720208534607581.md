
# दिल्ली में बढ़ते प्रदूषण को लेकर अभिनेत्री प्रियंका चोपड़ा ने जताई चिंता, लोगों से की ये अपील

Published at: **2019-11-04T03:05:27+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/priyanka-chopra-reaction-on-delhi-pollution/271311/)

दम घोंटू वायु प्रदूषण से दिल्ली और राष्ट्रीय राजधानी क्षेत्र (एनसीआर) के लोगों का सांस लेना भी दूभर हो गया है। प्रदूषण का प्रभाव जमीन से लेकर आसमान तक है। दिल्ली में बढ़ते इस प्रदूषण को लेकर आम जनता और सरकार के साथ-साथ सेलेब्रिटीज भी काफी चिंतिंत हैं। प्रियंका चोपड़ा जोनस इन दिनों अपनी अपकमिंग फिल्म ‘द व्हाइट टाइगर’ की शूटिंग के लिए दिल्ली में मौजूद है। दिल्ली में प्रदूषण के कारण प्रियंका काफी परेशान हैं और इसे लेकर उन्होंने सोशल मीडिया पर भी चिंता जाहिर की है।
प्रियंका चोपड़ा ने अपने इंस्टाग्राम पर चेहरे पर मास्क और आंखों पर चश्मा लगाए हुए अपनी एक तस्वीर शेयर की है। अपनी इस फोटो को शेयर करते हुए प्रियंका ने प्रदूषण को लेकर अपनी चिंता जाहिर करते हुए लिखा, “द व्हाइट टाइगर के शूट के दिन। इस शहर में फिलहाल शूटिंग करना बहुत मुश्किल हो रहा है, मुझे समझ नहीं आता कि लोग इन हालातों में यहां रह कैसे रहे हैं। शुक्र है कि हमारे पास एयर प्यूरीफायर और मास्क जैसी सुविधा है। गरीबों और बेघरों के लिए दुआ करें। सभी लोग अपना ध्यान रखें।”
बता दें कि, रविवार को दिल्ली के कई इलाकों में एयर क्वॉलिटी इंडेक्स दिन में एक हज़ार और नोएडा, गाजियाबाद में डेढ़ हजार तक पहुंच गया। हालांकि, शाम होते होते थोड़ी हवा चलने से इसमें गिरावट आई लेकिन हवा का स्तर खतरनाक बना ही रहा।
दिल्ली एवं राष्ट्रीय राजधानी क्षेत्र में भयंकर प्रदूषण की स्थिति ने केंद्र सरकार को झकझोर दिया है। सरकार ने कैबिनेट सचिव तथा उत्तर भारत के राज्यों के मुख्य सचिवों को चौबीसों घंटे प्रदूषण की स्थिति एवं उसे नियंत्रित करने के उपायों की सघन निगरानी के निर्देश दिए हैं। आधिकारिक सूत्रों के अनुसार प्रधानमंत्री के प्रधान सचिव पीके मिश्रा ने दिल्ली एवं उत्तर भारत में छायी प्रदूषण वाली धुंध के कारण उत्पन्न स्थिति की समीक्षा की। दिल्ली, पंजाब और हरियाणा के वरिष्ठ अधिकारी भी वीडियो कॉन्फ्रेंसिंग के माध्यम से बैठक में शामिल हुए।
