
# ارجاع طرح اصلاح نظام بانکی به صحن علنی مجلس

Published at: **2019-11-06T12:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620195/%D8%A7%D8%B1%D8%AC%D8%A7%D8%B9-%D8%B7%D8%B1%D8%AD-%D8%A7%D8%B5%D9%84%D8%A7%D8%AD-%D9%86%D8%B8%D8%A7%D9%85-%D8%A8%D8%A7%D9%86%DA%A9%DB%8C-%D8%A8%D9%87-%D8%B5%D8%AD%D9%86-%D8%B9%D9%84%D9%86%DB%8C-%D9%85%D8%AC%D9%84%D8%B3)


        عضو کمیسیون اقتصادی مجلس از اتمام بررسی طرح اصلاح نظام بانکی در این کمیسیون خبر داد و گفت: این طرح در نوبت بررسی صحن علنی پارلمان قرار دارد.
      

        آفتاب‌‌نیوز :
      
عین‌الله شریف‌پور عضو کمیسیون اقتصادی مجلس شورای اسلامی در گفت‌وگو با تسنیم، با بیان اینکه کار بررسی طرح اصلاح نظام بانکی کشور در کمیسیون به اتمام رسیده و در نوبت بررسی در صحن علنی مجلس است، گفت: نظام بانکی کشور نیاز به اصلاحات اساسی دارد زیرا کاستی‌های جدی در آن وجود دارد که در همین راستا نمایندگان با تدوین طرحی درصدد رفع این کاستی‌ها برآمده‌اند.
وی با تاکید براینکه امیدواریم با تصویب این طرح در صحن علنی پارلمان نظام بانکی کشور را ساماندهی کنیم، ادامه داد: محور طرحی که نمایندگان تدوین کرده‌اند بیشتر بر افزایش نظارت بانک مرکزی و تغییر ساختار تشکیلاتی این بانک تکیه دارد.
نماینده مردم ماکو در مجلس تصریح کرد: در طرحی که کمیسیون اقتصادی آن را مصوب کرده‌ بحث‌های هم درباره حذف سودهای مرکب که بانک‌ها دریافت می‌کنند مطرح شده است.
عضو کمیسیون اقتصادی مجلس در پاسخ به سئوالی درباره اینکه در طرح مجلس بحثی هم درباره کاهش اختیارات هیئت مدیره بانک‌ها مطرح شده یا خیر؟ اظهار داشت: اختیارات کاهش پیدا نکرده بلکه نظارت بر آنها افزایش یافته است.
شریف‌پور با اعلام اینکه با افزایش نظارت بانک مرکزی جلوی فساد در برخی بانک‌ها گرفته می‌شود، گفت: اگر بتوانیم طرح مذکور را در صحن علنی پارلمان به تصویب برسانیم و شورای نگهبان نیز این طرح را تصویب کند قطعا می‌توانیم فساد در سیستم بانکی کشور را کاهش دهیم.
