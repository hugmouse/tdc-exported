
# Mantenir l’alegria de l’Spar Citylift Girona

Published at: **2019-11-06T18:32:34+00:00**

Author: ****

Original: [Ara.cat](https://www.ara.cat/esports/Mantenir-alegria-Spar-Citylift-Girona_0_2339166272.html)

Si normalment les jugadores de l’Spar Citylift Girona viuen amb un somriure, gràcies a la seva condició de campiones de Lliga i l’afegit de disputar l’Eurolliga per segon cop a la història de l’entitat, aquesta setmana la rialla és una mica més gran. Invictes a la Lliga Femenina Endesa després de normalitzar el fet de derrotar el Perfumerías Avenida –amb una lliçó tàctica d’Eric Surís en camp contrari–, la victòria contra el Sopron a la màxima competició europea fa veure el futur amb uns altres ulls. Perquè les gironines no han aterrat a Europa només per viure l’experiència. Volen fer-la grossa i intentar l’accés a les eliminatòries finals, en què sobreviuran quatre dels vuit equips del grup –el cinquè i el sisè van a l’Eurocup-. Sumar un segon triomf consecutiu a la pista del cuer, l’Arka Gdynia polonès (18 hores, Esport3), augmentarà les seves opcions reals de classificació. “Anímicament, tenim una injecció de moral important. Venim d’una setmana molt bona, en què hem assolit dues grans victòries”, diu Eric Surís, el tècnic d’un equip que està fent un sobreesforç físic. “Les jugadores estan un pèl cansades, és cert. Hem tingut molts viatges, i anar a Polònia és dur. Però psicològicament ens sentim satisfets i optimistes, perquè veiem com tot el treball i la progressió que estem fent es reflecteixen en els partits”.
Les derrotes a Istanbul i Lió, en les dues primeres jornades, van servir per comprovar l’exigència d’un torneig que demana sacrificis. “És un repte constant, en tenim ganes. Serà difícil, però volem guanyar per primera vegada a la història de l’Eurolliga un partit lluny de Fontajau”, expressa Surís, conscient que si vol continuar avançant no en tindrà prou guanyant al costat de l’afició. “Tots els partits tenen el seu valor, és una lligueta de catorze jornades. Tenim clar que a casa ens hem de fer molt forts, però tot el que sigui rascar triomfs a fora és una meravellosa notícia per a nosaltres. En competicions FIBA el factor pista es nota molt, i ho sabem. De fet, en tots els partits que s’han jugat fins ara al grup, només hi ha hagut dues victòries visitants; això ja ens indica com funciona, tot plegat”.
El Gdynia ha perdut els tres partits que ha disputat. “No podem pensar que serà assequible, ens equivocaríem. Ni encara menys que és la ventafocs del grup. Qui disputa aquesta competició ho fa per mèrits propis. I aquest equip va derrotar, amb solvència i contra pronòstic, els dos partits contra el Botas turc. És una gran carta de presentació”. Per sobre dels noms propis, Surís valora el col·lectiu de les poloneses. “Són molt compactes, han mantingut força peces de l’any passat. Tenen jugadores físiques i amb capacitat de llançament de tres que les fa ser especialment perilloses”. L’Spar Citylift Girona, però, encara té marge de millora. “Això acaba de començar, fins fa una setmana tampoc havíem guanyat cap partit. Segur que elles ho estaran desitjant, però esperem repetir i fer un nou pas endavant”, adverteix el tècnic gironí.
L’Eurolliga s’aturarà dues setmanes un cop passi aquesta jornada. Un motiu més per donar continuïtat als bons resultats i mantenir les bones sensacions. “Ens hem d’oblidar de pressa de les victòries i estar concentrades només en aquesta jornada, perquè serà un partit dur. El Gdynia és un equip amb història a l’Eurolliga i tindrà ganes de fer grans coses a casa seva. Té una plantilla jove però amb experiència, amb la capacitat de fer un bon bàsquet, i no ens ho posarà fàcil. Tenim prohibit subestimar-les”, opina Tijana Andusic. Treballar, treballar i treballar, no hi ha cap altra recepta. “Cada triomf compta i no podem negar que guanyar a domicili ens donaria un plus d’autoestima i energia”, afegeix.
Liderades per l’encert de Magali Mendy i la intimidació de Naignouma Coulibaly, l’Spar Citylift Girona està en un immens moment de confiança. “Jugar aquesta competició ens ha permès fer un salt, cada partit és una guerra. Ens exigeix molt, el mínim error castiga, però ens fa millors i és motivant. Quan era petita no em podia imaginar res de tot això. Soc feliç perquè estic complint somnis i ningú m’ha regalat res”, destaca Rosó Buch, la capitana d’un equip instal·lat en un conte de fades i que espera escriure una nova fita per al record.
