
# Tumore della laringe, si può curare senza perdere la voce?

Published at: **2019-11-03T22:00:00+00:00**

Author: **Mohssen Ansarin**

Original: [Corriere della Sera](https://www.corriere.it/salute/sportello_cancro/19_novembre_04/tumore-laringe-si-puo-curare-senza-perdere-voce-7b9c6478-d626-11e9-8d9b-a663407eae79.shtml)


        Mio papà ha ricevuto da pochi giorni la diagnosi di tumore della laringe. Per fortuna ci hanno detto che è in fase iniziale, perché siamo andati subito dal medico visto che la voce era diventata roca e bassa e non tornava normale. Siamo molto preoccupati per le cure: papà potrà continuare a parlare e mangiare normalmente?
      
Risponde Mohssen Ansarin, direttore del Programma Testa-Collo e Divisione di Otorinolaringoiatria e Chirurgia Cervico Facciale dell’Istituto Europeo di Oncologia di Milano
Immagino che il tumore del suo papà si sia sviluppato sul piano glottico, ovvero sulla corda vocale, causando la voce rauca persistente. La cura dei tumori della laringe dipende dallo stadio del tumore e dalle sottosedi della laringe coinvolte. Nel vostro caso (tumore in stadio precoce) le possibili cure possono essere o la chirurgia mini-invasiva con laser CO2 oppure la radioterapia esclusiva. Ognuna di queste due metodiche ha dei vantaggi e svantaggi, ma visto che la malattia è in fase iniziale ci sono ottime probabilità di guarigione a prescindere dalla modalità di trattamento. In linea di massima, se entrambe le corde vocali sono coinvolte dal tumore in maniera superficiale, la scelta di radioterapia esclusiva potrebbe essere più vantaggiosa in termini di qualità della voce, mentre il limite maggiore è la durata del trattamento (circa 6 settimane, tutti i giorni tranne i weekend). Per quanto riguarda la chirurgia mini-invasiva con laser CO2, il paziente con tumore iniziale della corda vocale viene sottoposto a un intervento che è allo stesso tempo diagnostico e curativo.
È una procedura che ormai si fa in day surgery, rientrando a casa propria la sera stessa dell’operazione, con la certezza di conservare la propria voce e la deglutizione. Il tumore della laringe è per fortuna è un tumore raro (5.000 nuovi casi l'anno tra gli uomini e 500 tra le donne). La raucedine persistente per più di 3-4 settimane è il principale campanello di allarme e non bisogna trascurarla, soprattutto nei pazienti forti fumatori maschi di 50-70 anni. Oggi è possibile, nel corso di una normale visita ambulatoriale con fibroscopio dedicato, individuare con buona precisione un tumore iniziale delle corde vocali e le sue caratteristiche. Si raccomanda quindi di intervenire tempestivamente perché la sua tardiva diagnosi può avere conseguenze gravi, in quanto riduce le probabilità di guarigione e richiede terapie invasive, a volte multi-modale (chirurgia e trattamento con farmaci post-operatorio), che compromettono le principali funzioni della laringe, essenziali per condurre una vita normale. La laringe infatti può essere paragonata ad una valvola che, grazie alla interazione delle sue componenti, corde vocali ed epiglottide, consente di parlare, di deglutire e di respirare.
