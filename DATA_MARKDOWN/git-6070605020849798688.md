
# Ciutadans invoca la regeneració contra el bipartidisme

Published at: **2019-11-07T11:00:35+00:00**

Author: ****

Original: [Ara.cat](https://www.ara.cat/politica/Cs-invoca-regeneracio-contra-bipartidisme_0_2339766072.html)

Albert Rivera torna aquesta campanya a reivindicar amb força la regeneració democràtica, espina dorsal del discurs que el va portar a irrompre al Congrés en les generals del 2015, quan competia amb Podem per posar fi al bipartidisme. Les expectatives que va generar llavors mai s’han complert -en aquell moment alguns sondejos fins i tot van apuntar a una possible victòria de Ciutadans a les urnes-, i el dirigent taronja, tot i que sense abandonar el seu posicionament, ha restat preeminència a la temàtica i ha prioritzat competir pel votant de dretes. Però aquest cop, en l’intent de recuperar el seu espai com a partit frontissa i d’evitar el daltabaix electoral amb el PP i el PSOE en auge, el partit insisteix en el passat de corrupció que els vells partits porten a la motxilla i promet als electors que, si arriba al pròxim govern d’Espanya, actuarà com a garantia de transparència.
“Suprimiré l’impost de la corrupció del bipartidisme”, va dir el líder de Cs en el debat de dilluns a TVE, en què va demanar a Casado i Sánchez que “deixessin de robar” i va enumerar casos com la Gürtel i Bárcenas. Seguia així la línia d’un dels espots electorals de Cs, ambientat en una carnisseria, amb el lema “Surt a votar per seguir dient Stop xoriços”. La façana de la seu del partit a Madrid també ha llançat el mateix missatge els últims dies a través d’un gran cartell que deia: “Gràcies a Cs, molts xoriços han hagut de deixar la política”. Ahir va ser substituït per una fotografia de Rivera quan era petit.
“El vot de Cs és triple: pel desbloqueig de la governabilitat, per la regeneració i per lluitar contra qui vol trencar el país -explica David Mejía, diputat al Parlament i secretari de comunicació del partit-. El nostre discurs no ha canviat”, exposa, i recorda que “en tots els pactes” de govern, Cs “sempre” ha “reclamat mesures contra la corrupció”.
Amb tot, en aquests comicis Cs es troba amb algunes dificultats per abanderar la regeneració. El partit va afavorir la investidura de Mariano Rajoy amb una sèrie d’exigències, com l’expulsió de qualsevol càrrec imputat per corrupció, l’eliminació dels aforaments o la creació d’una comissió d’investigació al Congrés sobre el presumpte finançament irregular del PP, però el dirigent popular va marxar sense haver-les complert, forçat a anar-se’n pel PSOE mitjançant una moció de censura -en la qual Cs va votar en contra- després de la sentència del cas Gürtel. A això s’hi afegeixen les crítiques que el partit ha rebut per escassa democràcia interna, tant pel que fa a la manca de primàries com a algunes irregularitats que hi ha hagut -un dels casos més sonats, a Castella i Lleó-. Així, Cs s’enfronta a un PSOE que va destronar Rajoy i a un PP amb un lideratge renovat. “A mi vostès no em donen cap lliçó de corrupció, perquè he guanyat unes primàries per posar fi a la corrupció”, els responia el líder conservador, Pablo Casado, dilluns.
