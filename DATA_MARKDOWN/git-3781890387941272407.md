
# ผงะ!ยอดเหยื่อแชร์'แม่มณี' มูลค่าเสียหายเฉียด1พันล้าน

Published at: **2019-11-02T07:00:00+00:00**

Author: ****

Original: [เดลินิวส์](https://www.dailynews.co.th/crime/739630)


        ดีเอสไอเผยยอดเสียหายจากแชร์”แม่มณี”ทะลุเฉียด 1 พันล้านบาท เตรียมเรียกผู้เสียหายสอบปากคำสัปดาห์หน้า เพื่อขยายผลเชื่อมโยงเครือข่าย-เส้นทางการเงิน
      
เมื่อวันที่ 2 พ.ย. นายปิยะศิริ วัฒนวรางกูร ผอ.กองคดีธุรกิจการเงินนอกระบบ เปิดเผยถึงกรณีเจ้าหน้าที่ตำรวจกองบังคับการสืบสวนสอบสวนภูธรภาค 4 จับกุมตัวน.ส.วันทนีย์ ทิพย์ประเวช หรือ แม่มณี และนายเมธี ชิณภา ได้ที่อ.สัตหีบ ชลบุรี ว่า ตำรวจสามารถจับกุมผู้ต้องหาทั้ง 2 รายได้ตามหมายจับของศาลจังหวัดอุดรธานี ดังนั้น ต้องนำตัวผู้ต้องหาไปฝากขังที่ศาลจังหวัดอุดรธานี เบื้องต้นจะให้เจ้าหน้าที่ตำรวจสอบปากคำผู้ต้องหาก่อน โดยหลังจากเจ้าหน้าที่ตำรวจสอบปากคำผู้เสียหายแล้ว จะรวบรวมสำนวน พร้อมนำตัวผู้ต้องหาส่งให้ดีเอสไอสอบสวนต่อในวันที่ 15 พ.ย.นี้ทั้งนี้ ในส่วนของดีเอสไอระหว่างนี้ยังไม่เข้าไปสอบปากคำผู้ต้องหาร่วมกับตำรวจ แต่จะเริ่มเรียกผู้เสียหายเข้ามาสอบปากคำอย่างละเอียดกับเจ้าหน้าที่ในสัปดาห์หน้า เพื่อขยายผลติดตามตัวละครอื่นทั้งแม่ข่าย แม่พิมพ์ที่ร่วมขบวนการ พร้อมทั้งจะประสานกับสำนักงานป้องกันและปราบปรามการฟอกเงิน (ปปง.) สอบเส้นทางการเงินว่าจ่ายหรือโอนไปที่ใดบ้าง เพื่อดำเนินการอายัดทรัพย์ต่อไป โดยขั้นตอนนี้เป็นส่วนสำคัญที่จะทำให้เห็นภาพเชื่อมโยงของเครือข่ายชัดเจนว่ามีใครกระทำผิดบ้าง ซึ่งขณะนี้ก็มียอดผู้เสียหายลงทะเบียนผ่านคิวอาร์โค้ดของดีเอสไอแล้ว 3,428 คน มูลค่าความเสียหาย 984,865,471.45 บาท คาดว่าหลังการสอบสวนจะสามารถออกหมายเรียกแม่ข่ายหรือผู้ที่เกี่ยวข้องกับคดีได้ปลายเดือนพ.ย.นี้ผอ.กองคดีธุรกิจการเงินนอกระบบ ยังกล่าวการสอบสวนคดีแชร์ Forex-3D ว่า ขณะนี้ดีเอสไอได้เปิดให้ผู้เสียหายที่ถูกชักชวนให้ลงทุนผ่านเว็บไซต์ของบริษัท Forex-3D ลงทะเบียนผ่านคิวอาร์โค้ดของดีเอสไอแล้ว และเร็วๆ นี้จะมีข่าวดีของคดีแชร์ Forex-3Dอ่านข่าวที่เกี่ยวข้อง'แม่มณี-ผัว'สิ้นฤทธิ์!ถูกรวบที่สัตหีบ กบดานห้องเช่าถูกๆ
