
# 
        استقلال در روز نبرد کلاسیک‌ به نفت رسید
      

Published at: **2019-11-05T10:43:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638278/%D8%A7%D8%B3%D8%AA%D9%82%D9%84%D8%A7%D9%84-%D8%AF%D8%B1-%D8%B1%D9%88%D8%B2-%D9%86%D8%A8%D8%B1%D8%AF-%DA%A9%D9%84%D8%A7%D8%B3%DB%8C%DA%A9%E2%80%8C-%D8%A8%D9%87-%D9%86%D9%81%D8%AA-%D8%B1%D8%B3%DB%8C%D8%AF)

گروه ورزشی: لیگ برتر فوتبال از روز گذشته با دیدار فولاد خوزستان و پرسپولیس وارد هفته دهم شد؛ دیداری که با برتری یک بر صفر شاگردان کالدرون در خارج از خانه به پایان رسید. امروز (سه‌شنبه) نیز دو بازی دیگر برگزار خواهد شد.

        استقلال- صنعت نفت آبادان
      
به گزارش بولتن نیوز به نقل از تسنیم، این روزها همه از استقلالِ استراماچونی تعریف می‌کنند، تیمی که 7 دیدار اخیر خود در لیگ برتر و جام حذفی را با پیروزی پشت سر گذاشته است. مهم‌ترین شاهکار آبی‌پوشان جمعه هفته گذشته مقابل تراکتور بود. در روزی که 80 هزار تماشاگر تبریزی در ورزشگاه یادگار امام (ه) تبریز حضور داشتند، شاگردان استراماچونی موفق شدند با نتیجه 4 بر 2 حریف خود را شکست دهند. اگر چه بازیکنان و هواداران استقلال سرمست از پیروزی‌های اخیر تیم‌شان هستند، اما استراماچونی با صحبت‌های خود به بازیکنان تذکر داده که نباید در باد این پیروزی‌ها بخوابند، چرا که هنوز اتفاقی نیفتاده و بازی‌های سخت استقلال باقی مانده است.
«به بازیکنانم گفته‌ام هیجان خود را کنترل کرده و آرام باشند، چون مسیر طولانی در پیش داریم.» «ما تیم فوق‌العاده‌ای نیستیم و تنها تیم خوبی هستیم». اینها بخشی از اظهارات سرمربی ایتالیایی آبی‌پوشان است که سعی می‌کند به بازیکنان استقلال که بیشترشان جوان هستند، القا کند اگر بازی با صنعت نفت را آسان بگیرند، پیروزی‌های اخیرشان زیر سؤال رفته و از رسیدن به جمع مدعیان قهرمانی عقب می‌مانند.
استراماچونی برای بازی امروز، روزبه چشمی و میلاد زکی‌پور را در اختیار دارد، اما قطعا میلیچ گزینه اصلی برای دفاع چپ خواهد بود. مشخص نیست با توجه به عملکرد خوب عارف غلامی و محمد دانشگر، او درباره حضور چشمی در ترکیب چه تصمیمی خواهد گرفت و آیا یزدانی را نیمکت‌نشین می‌کند یا غلامی. فرشید باقری اما در تمرینات اخیر حضور نداشته و تکلیفش برای بازی امروز مشخص نیست.
هدف استقلال این است که با پیروزی مقابل صنعت نفت، خودش را به جمع مدعیان اصلی برساند، به خصوص اینکه پرسپولیس روز گذشته فولاد را شکست داده و استقلالی‌‌ها نمی‌خواهند از کورس عقب بمانند. ضمن اینکه آبی‌پوشان پس از انجام این بازی، یک ماه در آزادی به میدان نمی‌روند، چرا که بازی‌های تیم ملی در پیش است و پس از آن استقلالی‌ها باید دو بازی بیرون از خانه مقابل نساجی مازندران و سپاهان برگزار کنند.
حریف استقلال اما در این فصل نتایج خوبی کسب کرده است، تیمی که با وجود مشکلات مالی که دارد، 16 امتیاز گرفته و حتی بالاتر از استقلال در جدول رده‌بندی ایستاده است. شاگردان اسکوچیچ با صدر جدول تنها 3 امتیاز فاصله دارند و همین مسئله نشان می‌دهد که امروز روز سختی برای استقلالی‌ها خواهد بود. تنها شکست آنها در آزادی مقابل پرسپولیس بود که سرخ‌پوشان با یک گل این تیم را شکست دادند. تیم آبادانی که هر سال برای نیفتادن جنگیده، امسال با سرمربی کروات خود نتایج خوبی کسب کرده و صاحب 4 پیروزی و 4 تساوی شده است.
استقلال که با 16 گل زده بهترین خط حمله لیگ را در اختیار دارد، با 15 امتیاز در رده هفتم قرار دارد و صنعت نفت نیز با 16 امتیاز در جایگاه پنجم ایستاده است.

        سپاهان - تراکتور
      
یکی از مهم‌ترین بازی‌های حساس نیم‌فصل در اصفهان برگزار می‌شود. تراکتوری‌ها در دو دیدار اخیر برابر صنعت نفت آبادان و استقلال شکست را متحمل شدند و همین موضوع صدای مصطفی دنیزلی را در آورده است. سرمربی 70 ساله تراکتور به شاگردانش تذکر داده که برای خودشان و تریبون بازی نکنند. اگر چه مسئولان تراکتور بحث برکناری دنیزلی در صورت شکست مقابل سپاهان را رد کرده‌اند، اما با هزینه‌هایی که کرده‌اند، باید پاسخگوی هواداران‌شان باشند.
شاگردان امیر قلعه‌نویی نیز دو هفته اخیر مقابل سایپا و پارس جنوبی جم متوقف شده‌اند. قلعه‌نویی با وجود نتایج خوب در هفته‌های ابتدایی، این روزها درگیری‌های زیادی با کسانی دارد که علیه او روی سکوها شعار می‌دهند. او خوب می‌داند که سپاهان امسال برخلاف سال گذشته هزینه کرده و مدیران باشگاه از او انتظار نتایج بهتری دارند. قلعه‌نویی باید با دنیزلی رقابت کند که خاطرات جالبی از تقابل استقلال با تیم‌های تحت هدایت او دارد.
نبرد سپاهان و تراکتور یکی از دیدارهای کلاسیک لیگ نوزدهم است، دیداری که هر تیم برنده باشد، به صدر جدول خواهد رفت. در صورتی که بازی برنده نداشته باشد، بهترین خبر برای پرسپولیس خواهد بود که روز گذشته فولاد را در اهواز شکست داد و به رده دوم جدول صعود کرد. تساوی برای استقلال نیز می‌تواند نتیجه خوبی باشد، چرا که آبی‌پوشان در صورت پیروزی، فاصله‌شان را تیم صدر جدول به عدد 2 می‌رساند.
تیم فوتبال سپاهان با 19 امتیاز در صدر جدول قرار گرفته و تراکتور 17 امتیازی نیز دوم هستند.
برنامه مسابقات هفته دهم لیگ برتر فوتبال به شرح زیر است:

        سه‌شنبه 14 آبان
      
* استقلال- صنعت نفت آبادان ساعت 15:30داور: محمدحسین زاهدی‌فرد، کمک‌ها: علی میرزابیگی و سعید قاسمی، کمک داوران اضافی: محمدحسین ترابیان و سعاد وفاپیشهداور چهارم: علی احمدی، ناظر: حیدر شکور
* سپاهان اصفهان - تراکتور تبریز ساعت 15:30داور: سیدوحید کاظمی، کمک‌ها: محمدرضا منصوری و حسن ظهیری، کمک داوران اضافی: کوپال ناظمی و سیدعلی‌اصغر مومنیداور چهارم: فرهاد فرهادپور، ناظر: محمدجواد تقی‌پور

        پنجشنبه 16 آبان
      
* پیکان - سایپا ساعت 15:30داور: محمدرضا اکبریان، کمک‌ها: بهزاد پناهی و علی رعیت، کمک داوران اضافی: مرتضی منصوریان و احمد محمدیداور چهارم: محسن سلطانی، ناظر: حاتم بک‌پور

        جمعه 17 آبان
      
* ماشین سازی تبریز - ذوب‌آهن اصفهان ساعت 15:30داور : رضا عادل، کمک‌ها: فرهاد مروجی و علیرضا طاهرخانی، کمک داوران اضافی: سیدمهدی مرجان‌زاده و حسین زمانیداور چهارم : دانیال باشنده، ناظر: ابوطالب طاهریان
* شهر خودروی مشهد - پارس جنوبی جم ساعت 16داور : امیر عرب‌براقی، کمک‌ها: مهدی عالیقدر و محسن بابایی، کمک داوران اضافی: کمیل غلامی و امیرسامان سلطانیداور چهارم : علی‌اکبر نوری، ناظر: رحیم رحیمی مقدم
* نفت مسجدسلیمان - نساجی مازندران ساعت 16:45داور : حمید حاج‌ملک، کمک‌ها: قهرمان نجفی و مهدی شفیعی، کمک داوران اضافی : میثم حیدری و حامد سیدیداور چهارم : براتعلی مولوی، ناظر: رسول فروغی
* شاهین شهرداری بوشهر - گل‌گهر سیرجان ساعت 17:45داور : محمدرضا تارخ، کمک‌ها: سیدمحمد هاشمی‌نسب و علیرضا مرادی، کمک داوران اضافی : جواد رحیم‌زاده و روح‌الله شریفیداور چهارم : سعید زیبا، ناظر: یدالله جهانبازی
