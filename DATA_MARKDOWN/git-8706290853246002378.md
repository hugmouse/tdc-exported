
# Μεγάλη μείωση των θέσεων εργασίας τον Οκτώβριο - Τι δήλωσε ο Βρούτσης

Published at: **2019-11-07T19:08:00+00:00**

Author: ****

Original: [enikos.gr](http://www.enikos.gr/economy/682890/megali-meiosi-ton-theseon-ergasias-ton-oktovrio-ti-dilose-o-vrout)

H χειρότερη επίδοση στην απασχόληση για τον Οκτώβριο, από το 2001 έως σήμερα, καταγράφηκε με βάση τα στοιχεία του Πληροφοριακού Συστήματος «ΕΡΓΑΝΗ». Το ισοζύγιο προσλήψεων-αποχωρήσεων ήταν αρνητικό κατά 125.668 θέσεις εργασίας, ενώ τον Οκτώβριο του 2018 ήταν αρνητικό κατά 120.087 θέσεις εργασίας.
Το ισοζύγιο προσλήψεων - αποχωρήσεων είναι παραδοσιακά αρνητικό τον Οκτώβριο, καθώς συμπίπτει με τη λήξη της τουριστικής περιόδου. Σύμφωνα με δήλωση του υπουργού Εργασίας και Κοινωνικών Υποθέσεων, Γιάννη Βρούτση, στη φετινή τουριστική περίοδο σημειώθηκε έξαρση των προσλήψεων.
Στο 10μηνο Ιανουαρίου - Οκτωβρίου το ισοζύγιο προσλήψεων - αποχωρήσεων ήταν θετικό κατά 161.869 θέσεις εργασίας έναντι 168.282 το αντίστοιχο περυσινό διάστημα.

        Τα στοιχεία για τον Οκτώβριο
      
Σύμφωνα με τα στοιχεία του "ΕΡΓΑΝΗ", οι αναγγελίες πρόσληψης ανήλθαν σε 248.592, ενώ οι αποχωρήσεις σε 374.260. Από τις συνολικές αποχωρήσεις, οι 96.034 ήταν οικειοθελείς και οι 278.226 από καταγγελίες συμβάσεων αορίστου χρόνου ή λήξεις συμβάσεων ορισμένου χρόνου.
Από τις 248.592 προσλήψεις, μόλις 92.536 ήταν πλήρους απασχόλησης, οι 122.455 αφορούσαν σε μερική απασχόληση και 33.601 αφορούν σε εκ περιτροπής απασχόληση. Τα παραπάνω μεταφράζονται σε ποσοστά ως εξής:
-Το 37,22 % ήταν πλήρους απασχόλησης
-Το 49, 26% ήταν μερικής απασχόλησης ενώ το 13,52% ήταν εκ περιτροπής απασχόλησης. Δηλαδή τον μήνα αυτόν κυριάρχησαν οι ευέλικτες μορφές εργασίας καθώς το ποσοστό αυτό ανήλθε στο 62,78%.

        Το δεκάμηνο
      
Στο δεκάμηνο, το ισοζύγιο των ροών μισθωτής απασχόλησης ήταν θετικό και διαμορφώθηκε στις 161.869 νέες θέσεις εργασίας.
Αθροιστικά για την περίοδο Ιανουάριος – Οκτώβριος 2019, οι αναγγελίες προσλήψεων ανήλθαν στις 2.422.059 θέσεις εργασίας και οι αποχωρήσεις έφτασαν τις 2.260.190, εκ των οποίων οι 1.375.826 ήταν αποτέλεσμα καταγγελιών συμβάσεων αορίστου χρόνου ή λήξεων συμβάσεων ορισμένου χρόνου και οι 884.364 οικειοθελείς.
Από τις 2.422.059 προσλήψεις, οι 1.103.242 αφορούσαν σε συμβάσεις πλήρους απασχόλησης, οι 1.024.363 αφορούσαν σε μερική απασχόληση και 294.454 αφορούσαν σε εκ περιτροπής απασχόληση.

        Η δήλωση Βρούτση
      
Προχωρούμε δυναμικά και αποτελεσματικά και στο πεδίο της καταπολέμησης της ανεργίας, αλλά και της ενίσχυσης της συνολικής απασχόλησης είπε ο υπουργός Εργασίας και Κοινωνικών Υποθέσεων, Γιάννης Βρούτσης σχολιάζοντας αποτελέσματα της ΕΛΣΤΑΤ (Αυγούστου 2019) και του πληροφοριακού συστήματος Εργάνη ( Οκτωβρίου). Έρχονται στη δημοσιότητα τα πρώτα συγκεντρωτικά στοιχεία της ΕΛΣΤΑΤ για την εξέλιξη της αγοράς εργασίας αμέσως μετά τις εκλογές του Ιουλίου, μπορούμε να πούμε μετά βεβαιότητας ότι ο σχηματισμός και οι πρώτες νομοθετικές παρεμβάσεις της νέας Κυβέρνησης όχι μόνο ομαλοποίησαν τις αναπόφευκτες αναταράξεις λόγω της μακράς προεκλογικής περιόδου, αλλά υποκίνησαν και ένα ευρύ κύμα θετικών προσδοκιών στην οικονομία και την απασχόληση.
Συγκεκριμένα, σύμφωνα με τα σημερινά στοιχεία της Ελληνικής Στατιστικής Αρχής (ΕΛΣΤΑΤ) για το μήνα Αύγουστο 2019, το γενικό ποσοστό ανεργίας παρουσίασε περαιτέρω μείωση και ανήλθε στο 16,7% έναντι 18,9% τον αντίστοιχο μήνα του 2018.
Επιπλέον, ο συνολικός αριθμός των απασχολουμένων τον Αύγουστο παρουσίασε αύξηση κατά 1,8% και ανήλθε στα 3.922.523 άτομα (έναντι 3.852.631 το 2018), ενώ ο συνολικός αριθμός των ανέργων παρουσίασε μείωση κατά 12,3% και ανήλθε στα 788.287 άτομα (έναντι 898.449 το 2018) Υπενθυμίζουμε ότι και τον Ιούλιο 2019, τα σχετικά στοιχεία ήταν εξίσου θετικά, επιβεβαιώνοντας τη θετική δυναμική που προσέδωσε ο ερχομός της νέας διακυβέρνησης στην οικονομία και την απασχόληση. Συγκεκριμένα το γενικό ποσοστό ανεργίας τον Ιούλιο παρουσίασε μείωση και ανήλθε στο 16,9% έναντι 19,1% τον αντίστοιχο μήνα του 2018. Επιπλέον, σύμφωνα με τα τελευταία αναθεωρημένα στοιχεία, ο συνολικός αριθμός των απασχολουμένων τον Ιούλιο παρουσίασε αύξηση κατά 1,6% και ανήλθε στα 3.912,1 άτομα (έναντι 3.850,4 το 2018), ενώ ο συνολικός αριθμός των ανέργων παρουσίασε μείωση κατά 12% και ανήλθε στα 798,2 άτομα (έναντι 906,7 το 2018)".
Ακολουθεί πίνακας με συγκριτικά στοιχεία (2018-2019) για τους μήνες Ιούλιο και Αύγουστο:
Ειδικά στο πεδίο της μισθωτής απασχόλησης, όπως συμβαίνει κάθε χρόνο, οι ροές προσλήψεων - απολύσεων του πληροφοριακού συστήματος ΕΡΓΑΝΗ βρέθηκαν και τον φετινό Οκτώβριο με αναμενόμενο αρνητικό πρόσημο ( - 125.668 άτομα).
Σημειώνεται, πάντως ότι το διαχρονικά επαναλαμβανόμενο αρνητικό ισοζύγιο του συγκεκριμένου μήνα οφείλεται στην προσωρινή αποχώρηση των εποχικά απασχολουμένων λόγω τερματισμού της θερινής τουριστικής περιόδου, η οποία μάλιστα φέτος παρουσίασε έξαρση καθαρών προσλήψεων τους μήνες Απρίλιο έως και Αύγουστο (236.006 το 2019, έναντι 226.233 το 2018), υποδηλώνοντας το σημαντικό ειδικό βάρος των επιχειρήσεων και των υπηρεσιών που σχετίζονται με το τουριστικό προϊόν της χώρας, ως προς την εξέλιξη των μεγεθών της μισθωτής αγοράς εργασίας.
Σε κάθε περίπτωση, εξάλλου, τα σωρευτικά και, συνεπώς, πιο αξιόπιστα - καθώς ενσωματώνουν τις συγκυριακές μηνιαίες διακυμάνσεις - στοιχεία δεκαμήνου από Ιανουάριο έως και Οκτώβριο κάθε έτους, φανερώνουν ότι συνεχίζεται η ίδια θετική δυναμική (161.869 καθαρές προσλήψεις) που ξεκίνησε από το 2013, χρονιά πρώτης ουσιαστικής σταθεροποίησης και ανάκαμψης της αγοράς εργασίας.
Όλα τα παραπάνω συνιστούν το πρώτο, σαφές και ουσιαστικό βήμα σε μια νέα φάση ανάκαμψης της αγοράς εργασίας. Αυτή τη φορά, όμως, βιώσιμης και δίκαιης. Γιατί η πραγματική προώθηση της απασχόλησης και η καταπολέμηση της ανεργίας δεν μπορεί να βασίζεται στην αλόγιστη και αναγκαστική επέκταση των διαφόρων σχημάτων μειωμένου χρόνου εργασίας (σποραδική, μερική και εκ περιτροπής απασχόληση) ή την τεχνητή δημιουργία απασχόλησης στο δημόσιο τομέα, όπως συνέβαινε στο πρόσφατο παρελθόν. Αλλά στην απελευθέρωση του ανταγωνιστικού δυναμισμού της πραγματικής οικονομίας, με την απλοποίηση, διαφάνεια και αποδοτικό έλεγχο των κανόνων της αγοράς εργασίας, τη στήριξη της υγιούς επιχειρηματικότητας και την αναπτυξιακή πυροδότηση μικρών και μεγάλων επενδύσεων. Κι αυτή ακριβώς είναι η διαφορά της κοινωνικά υπεύθυνης και οικονομικά αποτελεσματικής διακυβέρνησης του σήμερα από το λαϊκισμό και τις εύκολες ρητορείες του χθες.
