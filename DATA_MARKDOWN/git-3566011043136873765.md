
# چه کسی پیشنهاد سمت قائم مقام رهبری را داد؟

Published at: **2019-11-04T15:37:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544943.html/%DA%86%D9%87-%DA%A9%D8%B3%DB%8C-%D9%BE%DB%8C%D8%B4%D9%86%D9%87%D8%A7%D8%AF-%D8%B3%D9%85%D8%AA-%D9%82%D8%A7%D8%A6%D9%85-%D9%85%D9%82%D8%A7%D9%85-%D8%B1%D9%87%D8%A8%D8%B1%DB%8C-%D8%B1%D8%A7-%D8%AF%D8%A7%D8%AF-)

عضو هیأت رئیسه مجلس گفت: موضوع قائم مقام اجرایی برای رهبری توسط مسعود پزشکیان نایب رئیس اول مجلس در جلسه هیأت رئیسه مطرح شد.
به گزارش شبکه اطلاع رسانی راه دانا؛ احمد امیرآبادی فراهانی عضو هیأت رئیسه مجلس شورای اسلامی در جمع خبرنگاران پارلمانی، در توضیح صحبت‌های امیرحسین قاضی‌زاده در خصوص انتخاب قائم‌مقام اجرایی رهبری اظهار داشت: این موضوع به صورت رسمی در دستور جلسات هیأت رئیسه مجلس نبود.
وی افزود: معمولا در ابتدای جلسات هیأت رئیسه، تبادل اخبار انجام می‌شود و اعضا اخبار روز کشور را مطرح می‌کنند.    عضو هیأت رئیسه مجلس ادامه داد: موضوع قائم مقام اجرایی برای رهبری هم توسط مسعود پزشکیان نایب رئیس اول مجلس در همین جلسه هیأت رئیسه مطرح شد.   امیرآبادی در تشریح جزئیات نشست هیأت رئیسه مجلس و طرح موضوع قائم مقام اجرایی از سوی پزشکیان در این جلسه گفت: در یکی از جلسات هیأت رئیسه،‌ پزشکیان عنوان کرد که همانطور که در دوران جنگ دفاع مقدس امام راحل(ره) جانشین فرمانده کل قوا داشت و همه امور کشور را به وی سپرده بود، اکنون نیز در جنگ اقتصادی کنونی، رهبر معظم انقلاب باید یک قائم مقام اجرایی انتخاب کنند و بسیاری از اختیارات را به وی بسپارند تا ایشان بتواند کشور را از این جنگ اقتصادی عبور دهد.   وی در خاتمه عنوان کرد که بنابراین، صحبت‌های امیرحسین قاضی‌زاده عضو هیأت رئیسه مجلس در برنامه دستخط، ناظر به همین صحبت‌های پزشکیان در جلسه هیأت رئیسه مجلس بوده است.    منبع: فارس
