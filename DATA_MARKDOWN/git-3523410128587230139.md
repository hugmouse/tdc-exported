
# 
        رایزنی‌های میشل عون برای تسهیل تشکیل دولت جدید لبنان
      

Published at: **2019-11-02T23:20:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637660/%D8%B1%D8%A7%DB%8C%D8%B2%D9%86%DB%8C%E2%80%8C%D9%87%D8%A7%DB%8C-%D9%85%DB%8C%D8%B4%D9%84-%D8%B9%D9%88%D9%86-%D8%A8%D8%B1%D8%A7%DB%8C-%D8%AA%D8%B3%D9%87%DB%8C%D9%84-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D9%84%D8%A8%D9%86%D8%A7%D9%86)

به گزارش بولتن نیوز، با استعفای «سعد الحریری» نخست‌وزیر لبنان در سیزدهمین روز تظاهرات و تبدیل شدن دولت این کشور به دولت پیشبرد امور، تحولات لبنان وارد فاز جدیدی شد.
رئیس‌جمهور لبنان پس از استعفای اخیر سعد الحریری از سمت نخست‌وزیری در پی اعتراضات این کشور،‌ تلاش می‌کند تا زمینه را برای تشکیل هر چه سریعتر دولت جدید فراهم کند.
دفتر اطلاع‌رسانی ریاست جمهوری لبنان شنبه‌شب بیانیه‌ای را در این خصوص صادر و در آن اعلام کرد که میشل عون برای تسهیل فرآیند تشکیل دولت جدید لبنان، رایزنی‌های لازم را با احزاب سیاسی انجام داده و تماس‌های ضروری را برقرار کرده است.
به گزارش شبکه خبری ال‌بی‌سی، دفتر اطلاع‌رسانی لبنان گزارش داد که این تماس‌های ضروری قبل از انجام رایزنی‌های پارلمانی و برای حل پاره‌ای از مشکلات صورت گرفته که طبیعتا باعث آسان‌تر شدن فرآیند تشکیل دولت جدید می‌شود.
در این بیانیه آمده که چالش‌های پیش‌روی دولت آتی ایجاب می‌کند که تماس‌های سریع و نه عجولانه برای تشکیل دولت جدید برقرار شود و زمان رایزنی‌های پارلمانی هم به زودی مشخص خواهد شد.
رئیس‌جمهور لبنان اخیرا استعفای «سعد الحریری» نخست‌وزیر را پذیرفت و دولت فعلی عملاً به دولت پیشبرد امور تبدیل شد.
