
# ترکی بن فیصل :ما باید همیشه با ننگ قتل خاشقچی و حمله ۱۱ سپتامبر زندگی کنیم

Published at: **2019-11-02T10:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980811062.html)

 به گزارش الف رئیس پیشین دستگاه اطلاعاتی عربستان، در گفتگوی اختصاصی با المانیتور پیرامون مسائل مختلف از جمله روابط با ایران گفت:ادعای مشارکت مخفی سعودی‌ها با اسرائیل بر سر مساله ایران دروغ است.
رئیس سابق دستگاه اطلاعاتی عربستان تصریح کرد : بدیهی است رویدادهایی نظیر حملات 11 سپتامبر و قتل جمال خاشقچی اعتبار حکومت عربستان را لکه‌دار و روابط این کشور با ایالات متحده را با مشکل مواجه کرده است. اگرچه این جنایات توسط سعودی‌ها انجام شده اما دولت و رهبری سعودی با این اقدامات مخالف بودند. با این حال، وقوع قتل در یک ساختمان رسمی متعلق به دولت سعودی لکه‌ ننگی برای ماست و ما باید با این ننگ زندگی کنیم. 
فیصل با اشاره به روابط خود با آمریکا گفت :  اگر ایالات متحده بخواهد به رابطه راهبردی با ما ادامه دهد، ما آماده همکاری با هر دو جناح ایالات متحده هستیم. در این زمینه هیچ اولویتی برای ما وجود ندارد و ما دوستی تمام طرفین به ویژه رسانه‌های آمریکایی را خواهانیم. آنها به جای تمرکز بر مزیت‌های روابط دو کشور یا پیشرفت‌ها و تغییرات داخلی عربستان، با تمرکز بر قتل خاشقچی و سایر مسائل مورد اختلاف دو طرف تصویری تاریک و کوته‌بینانه از ما ارائه می‌دهند. 
وی افزود : اصلی‌ترین تهدید تروریستی پس از فرو ریختن تشکیلات القاعده و مرگ ابوبکر بغدادی، رهبر داعش، یورش‌های موسوم به "عملیات گرگ تنها" است. از این پس باید منتظر افزایش عملیات‌های تروریستی "گرگ تنها" در منطقه و سراسر جهان باشیم. 
ترکی بن فیصل بدون اشاره به دلایل حضور عربستان در یمن و کشتار در این کشور از ایران خواست تا از دخالت در این موضوع بپرهیزد .
رئیس سابق دستگاه اطلاعاتی سعودی با اشاره به رفتار قطر گفت : هیچ چشم‌اندازی برای حل مساله قطر وجود ندارد چون قطر همچنان نسبت به دلایل اصلی تحریم خود از سوی چهار کشور عضو شورای همکاری خلیج فارس بی‌اعتنا است. قطر به یورش‌های فتنه‌جویانه، آتش‌افروزانه و رسانه‌ای علیه چهار کشور مذکور و همچنین پشتیبانی از گروه‌های اپوزیسیون این کشورها ادامه می‌دهد.
 فیصل افزود: «برغم تلاش‌های میانجی‌گرانه نخست وزیر پاکستان، هنوز عربستان در ایرانی‌ها نشانه‌ای از تغیر در رفتار و تمایل به دیپلماسی در مساله یمن یا سایر امور نمی‌بیند. ایجاد صلح منطقه‌ای مستلزم این است که ما نشانه‌های حسن‌نیت در ایران را ببینیم. عربستان سعودی هنوز در انتظار علائم "حسن نیت" است»
این ادعا ها در حالیست که مقامات ایرانی بارها برای گفتگو با عربستان اعلام آمادگی کرده اند و اعلام شده پایان دادن به حملات علیه مردم یمن و خروج از این کشور میتواند زمینه گفتگو را فراهم سازد .
