
# تاکید دولت آمریکا بر رصد تهدیدهای انتخاباتی/ ادعای دخالت ایران در انتخابات!

Published at: **2019-11-06T10:58:00+00:00**

Author: ****

Original: [جامعه خبری تحلیلی الف](https://www.alef.ir/news/3980815032.html)

هشت مقام امنیتی دولت آمریکا در بیانیه ای مشترک بر رصد تهدیدهای انتخابات ریاست جمهوری آمریکا در سال ۲۰۲۰ تاکید و چین، روسیه و ایران را به دخالت در انتخابات متهم کردند.
وزارت دادگستری، دفاع، امنیت ملی، سرپرست اطلاعات ملی، مدیر اف بی آی، فرمانده ارتش سایبری، آژانس امنیت ملی و آژانس امنیت زیرساخت‌های سایبری آمریکا روز سه شنبه در بیانیه مشترکی این ادعا را مطرح کردند.
در این بیانیه افزوده شده است: امروز ده‌ها ایالت و حوزه‌های قضایی محلی، میزبان برگزاری انتخابات خود در سراسر کشور هستند و مردم آمریکا در کمتر از یکسال، به سمت صندوق‌ها خواهند رفت تا آرایشان را برای انتخابات ۲۰۲۰ ریاست جمهوری آمریکا در آنها بریزند.
این بیانیه مشترک اضافه می کند: امنیت انتخابات اولویت نخست دولت ایالات متحده با تکیه بر رویکرد موفق دولت برای تامین امنیت انتخابات ۲۰۱۸ است به گونه ای که سطح حمایت ایالتی و مقامات محلی انتخابات را در تلاش برای حفاظت از انتخابات‌ها افزایش داده‌ایم.
در بیانیه مقامات امنیتی آمریکا تاکید شده است: دولت فدرال، به اشتراک گذاشتن اطلاعات تهدیدها و فراهم کردن حمایت و خدمات بهبود امنیت زیرساخت‌های انتخاباتی در سراسر کشور را در اولویت قرار می دهد.
بیانیه مشترک هشت نهاد امنیتی تصریح می کند: در یک همکاری بی سابقه، دولت آمریکا با همه ۵۰ ایالت، قلمروهای آمریکا، مقامات محلی و شرکای بخش خصوصی همکاری می کند تا تهدیدها شناسایی، گستره‌ای از اطلاعات به اشتراک گذاشته و از فرایند دموکراتیک حفاظت شود.
این مقامات با این ادعا که "مخالفان می خواهند نهادهای دموکراتیک ما را تضعیف کنند و بر احساسات عمومی و بر سیاست‌های دولت تاثیر بگذارند"، افزوده‌اند: روسیه، چین، ایران و سایر بازیگران مخرب خارجی به دنبال دخالت در روند رای گیری یا تاثیرگذاری بر برداشت‌های رای دهندگان خواهند بود.
این بیانیه ادامه می دهد: مخالفان، ممکن است تلاش کنند اهداف خود را با استفاده از ابزارهای مختلفی همچون کارزارهای رسانه‌های اجتماعی، هدایت عملیات ضد اطلاعاتی، انجام حملات سایبری مخرب یا تخریب زیرساخت‌های ایالتی و محلی محقق سازند.
هشت مقام عالی رتبه امنیت آمریکا اضافه کرده اند: با اینکه در این زمان هیچ مدرکی مبنی بر دخالت یا اختلال در زیرساخت‌های انتخابات نداریم که باعث شود مخالفان بتوانند مانع از رای گیری، تغییر شمارش آرا یا اختلال در توانایی رای گیری شوند، همچنان هوشیارانه هرگونه تهدید برای انتخابات ایالات متحده را رصد می کنیم.
در این بیانیه آمده است: دولت آمریکا از دموکراسی، دفاع و شفافیت تلاش‌هایمان را با مردم آمریکا حفظ خواهد کرد. یک جامعه آگاه، یک جامعه مقاوم است.
بیانیه مقامات ارشد امنیتی آمریکا اضافه می کند: آمریکایی‌ها باید برای دریافت اطلاعات مربوط به انتخابات به منابع اعتمادپذیر همچون مقامات ایالتی و محلی مراجعه کنند. ما همه مردم آمریکا را ترغیب می‌کنیم که هرگونه فعالیت مشکوک را به مقامات محلی، اف بی آی یا وزارت امنیت داخلی گزارش دهند.
این بیانیه یادآور شده است: در دوره‌های گذشته انتخابات، گزارش آمریکایی‌ها در مورد فعالیت مشکوک، نگرش ارزشمندی را فراهم کرد که باعث امنیت بیشتر انتخابات ما شده است. بزرگترین وسیله برای مقابله با این تهدیدها، تلاش همه جامعه است.
انتخابات ریاست جمهوری آمریکا در سوم نوامبر ۲۰۲۰ در سراسر این کشور برگزار می شود. فرد منتخب به عنوان چهل و ششمین رئیس جمهوری آمریکا از ژانویه ۲۰۲۱، فعالیت خود را آغاز خواهد کرد.
مساله دخالت خارجی در انتخابات آمریکا، به دنبال پیروزی دونالد ترامپ در سال ۲۰۱۶ پررنگ شد و در این رابطه نزدیک به ۲ سال، تحقیقات پرهزینه ای انجام شد.دموکرات‌ها معتقدند روسیه در این انتخابات دخالت کرده است.
منبع: ایرنا
