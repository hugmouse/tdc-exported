
# FOTO: Zapadlo pet centimetrov snega, vremenarji svarijo

Published at: **2019-11-05T08:38:00+00:00**

Author: **T. V.**

Original: [Slovenske novice](https://www.slovenskenovice.si/novice/slovenija/clanek/foto-zapadlo-pet-centimetrov-snega-vremenarji-svarijo-246008)

LJUBLJANA – Na Kredarici je v zadnjih 12 urah zapadlo pet centimetrov novega snega. Višina snežne odeje okoli koče pod Triglavom je tako debela 15 centimetrov, kažejo podatki Agencije RS za okolje (Arso).Snega pod približno 2000 metri v bližnji prihodnosti ni pričakovati, lahko pa pričakujemo obilne padavine. Vremenoslovci so za večji del Slovenije razglasili oranžni, drugi najvišji alarm. Do torka pozno zvečer pričakujemo obilnejše padavine z dolgotrajnimi nalivi. Krajevno bo v zahodni, osrednji, južni in jugovzhodni Sloveniji predvidoma padlo od 50 do okoli 100 litrov na kvadratni meter, v Julijskih Alpah lokalno do okoli 150 litrov na kvadratni meter, drugod pa od 20 do okoli 50 litrov na kvadratni meter dežja.
 Na cestah na območju Severne Primorske je zaradi močnega vetra velika nevarnost padanja dreves.Po podatkih Oddelka za hidrološke napovedi imajo trenutno reke s povirjem v Julijskih Alpah, v Kamniško Savinjskih Alpah ter v Idrijsko Cerkljanskem in Škofjeloškem hribovju ter v porečju Vipave velike pretoke. V zgornjem Posočju se posamezne manjše reke že razlivajo. Reke v Prekmurju ter Pesnica imajo male pretoke, pretoki večine drugih rek so srednji. Dopoldne bodo reke v zgornjem Posočju še naraščale, popoldne pa bodo začele upadati. Čez dan bodo ponovno začele naraščati reke drugod po Sloveniji in dosegle velike pretoke. Največje pretoke bodo dosegle v večernih urah in v noči na sredo. Ob tem lahko pride do razlivanj posameznih rek v več delih države, zlasti v osrednji in južni Sloveniji. Ob močnejših krajevnih nalivih lahko hitro narastejo tudi hudourniški vodotoki. Gladina morja bo v sredo ob jutranji plimi povišana.Najvišje dnevne temperature bodo od 11 do 17, na Primorskem do 20 stopinj Celzija. V prvem delu noči bo dež večinoma ponehal. Jutri bo na vzhodu deloma sončno in povečini suho, drugod bodo občasno krajevne padavine, deloma plohe, na zahodu tudi kakšna nevihta. Najnižje jutranje temperature bodo od 4 do 10, ob morju okoli 13, najvišje dnevne od 11 do 17, v Gornjesavski dolini okoli 7 stopinj.Obilne padavine na današnji dan smo imeli v Sloveniji tudi pred leti. Leta 1966 je ponekod zapadlo več kot 300 mm dežja, leta 1980 pa je do jutra marsikje po nižinah in dolinah v 48 urah zapadlo rekordno veliko snega za začetek novembra. Čez dan je bilo še nekaj padavin, a je zaradi otoplitve v višinah pod 2000 metrov sneg povsod prešel v dež. V Podbrezju na Gorenjskem je sneg segal 57 centimetrov visoko, v Bohinjski Bistrici 56 cm, v Črni vasi na Barju 54 cm, v Cerkljah na Gorenjskem in Škofji Loki 44 cm, v Cerknici 41 cm, v Bovcu 36 cm, na postaji Ljubljana Bežigrad 30 cm, v Mariboru 25 cm in v Ilirski Bistrici ter Črnomlju 24 cm.V četrtek bo več sončnega vremena, nastale bodo le posamezne plohe. V petek bo v zahodnih krajih oblačno s padavinami, na vzhodu bo deloma sončno in v glavnem suho. Tudi v nadaljevanju bo prevladovalo oblačno vreme z občasnimi padavinami, ki jih bo več in bodo pogostejše v zahodni polovici države. Najvišje dnevne temperature bodo do nedelje okoli 12, kasneje pa okoli 10 stopinj.
