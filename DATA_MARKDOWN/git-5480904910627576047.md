
# Koruna stagnovala na 25,51 Kč/EUR, k dolaru dál posílila

Published at: **2019-11-01T17:34:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/koruna-stagnovala-na-25-51-kc-eur-k-dolaru-dal-posilila/1816090?utm_source=rss&utm_medium=feed)

Praha - Česká měna v pátek k euru zakončila beze změny na 25,51 Kč/EUR, neovlivnila ji zpráva o státním rozpočtu ani o podmínkách v českém průmyslu. Vůči dolaru koruna dál posílila na 22,84 Kč/USD. Vyplývá to z údajů na serveru Patria Online a vyjádření analytiků. Pražská burza díky růstu většiny hlavních emisí posílila.
"Koruna se vůči euru drží těsně nad 25,50, ovšem k dolaru si trochu polepšila," shrnul dnešní obchodování analytik Patria Finance Tomáš Vlk. Podle ekonomky Komerční banky Jany Steckerové se dnes kurz české měny většinou pohyboval v tříhaléřovém pásmu nad 25,50 Kč/EUR a nakrátko se dostal i pod tuto úroveň. "Koruna koketuje s úrovní 25,50 Kč/EUR," uvedla.
Podmínky v českém zpracovatelském sektoru se v říjnu zhoršily, i když méně než v předchozích měsících. Hodnota indexu PMI, který sleduje výrobu, nové objednávky, zaměstnanost, termíny dodávek a zásoby, i za říjen stále patřila k nejslabším od poloviny roku 2009. Kurz koruny podle analytika Next Finance Jiřího Cihláře neovlivnila ani zpráva o státním rozpočtu, jehož schodek ke konci října klesl na 19,6 miliardy korun ze zářijových 21 miliard Kč.
Pražská burza díky pátečnímu růstu  smazala tak čtvrteční pokles. Index PX stoupl o 1,04 procenta na 1061,83 bodu. K růstu burze pomohly například cenné papíry bank nebo energetické firmy ČEZ.
V největším objemu se obchodovalo s akciemi bankovní skupiny Erste, které zároveň posílily o 1,76 procenta na 821,20 koruny. Druhá nejobchodovanější emise, akcie ČEZ, si také polepšila, a to o 0,19 procenta na 523 korun. Růst zaznamenaly i cenné papíry Komerční banky a Moneta Money Bank. Akcie Komerční banky zdražily o 1,23 procenta na 783 korun a akcie Monety o 0,72 procenta na 76,60 koruny.
Nejvýrazněji z hlavních emisí posílily cenné papíry softwarové společnosti Avast, které zdražily o 2,46 procenta na 125 korun. Naopak největší propad postihl akcie provozovatele horských středisek TMR, které zlevnily o 5,50 procenta na 945 korun.
Za celý uplynulý týden akcie nepatrně posílily, když index PX vzrostl o 0,05 procenta na 1062 bodů. Vyplývá to z výsledků burzy. V týdnu se nejlépe vedlo akciím výrobce antivirových programů Avast, naopak nejvíce oslabily akcie mediální skupiny CME. Předcházející týden české akcie stouply o 1,8 procenta.
"Investoři sledovali středeční zasedání americké centrální banky Fed, další vývoj v obchodním sporu USA s Čínou a výsledkovou sezonu. Ta přinesla zajímavé výsledky, mimo jiné předvedla dobrá čísla například společnost Apple. Uspokojivý Fed a solidní průběh výsledkové sezony pomohl americkým indexům atakovat nová historická maxima," uvedl analytik J&T Banky Milan Vaníček. Například širší americký index S&P 500 si připsal 1,3 procenta.
Na pražské burze v uplynulém týdnu nejvíce vzrostla hodnota akcií výrobce antivirových programů Avast, které posílily o 1,6 procenta na 125 korun. Naopak nejvíce oslabily akcie mediální CME, o 5,4 procenta na 101,60 Kč. "PPF oznámila transakci, ve které dojde k akvizici CME za zhruba 105 korun na akcii. Trh sice o akvizici spekuloval, ale cenová představa byla na vyšší úrovni," doplnil Vaníček.
Příští týden bude podle něj na významnější události relativně chudý. Investoři budou nadále sledovat výsledkovou sezonu, ale například v USA už většina významnějších firem výsledky zveřejnila. Na domácím trhu zveřejní ve středu výsledky Komerční Banka a Moneta.

        Kurz české měny:
      

        Zdroj: Patria Online
      
