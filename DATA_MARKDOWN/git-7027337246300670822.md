
# سایپا: تمام خودروهای ثبت‌نامی و تکمیل‌ وجه شده سال ۹۷ را تحویل دادیم

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696216/%D8%B3%D8%A7%DB%8C%D9%BE%D8%A7-%D8%AA%D9%85%D8%A7%D9%85-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AB%D8%A8%D8%AA%E2%80%8C%D9%86%D8%A7%D9%85%DB%8C-%D9%88-%D8%AA%DA%A9%D9%85%DB%8C%D9%84%E2%80%8C-%D9%88%D8%AC%D9%87-%D8%B4%D8%AF%D9%87-%D8%B3%D8%A7%D9%84-%DB%B9%DB%B7-%D8%B1%D8%A7-%D8%AA%D8%AD%D9%88%DB%8C%D9%84-%D8%AF%D8%A7%D8%AF%DB%8C%D9%85)

قائم مقام مدیرعامل سایپا در امور فروش گفت: براساس اعلام قبلی، تمام مشتریانی که در سال ۹۷ اقدام به تکمیل وجه نموده و پذيرش آنها در صف فاكتور قرار گرفته بود، خودروهاي خود را دريافت كرده‌اند.
به گزارش  عصر ایران ، مجید باقری در تشریح وضعیت تحویل خودروی مشتریان سایپا اظهار کرد: تعدادی از مشتریان هستند که در سال ۹۷ ثبت‌نام کرده‌اند اما باوجود صدور دعوت‌نامه، بنا به دلایل مختلف در مهلت مقرر نسبت به تکمیل وجه و پرداخت الباقی قیمت خودرو خود اقدامی ننموده‌اند. بدیهی است در این خصوص پس از صدور دعوتنامه جدید، در صورت تمایل به تکمیل وجه، خودروهای این دسته از مشتریان عزیز نیز با قید اولویت در فهرست برنامه تحویل قرار خواهد گرفت.
باقری ادامه داد: مشترياني نيز از سال قبل وجود دارند كه به دلیل تحريم‌های ظالمانه، خودروي آنها قابل توليد و تحويل نيست (نظیر ساندرو، برلیانس و ...) كه پيشنهاداتي به اين گروه از مشتریان ارائه شده است و در صورت تمایل و اقدام مشتریان به تبدیل و تعيين تكليف خودروي ثبت نام شده، خودروی تبديلي آنها به سرعت در ليست تحويل قرار خواهد گرفت.
باقري افزود: در خصوص مشتريان طرح اتوخدمت نيز طرحی ارائه شده است كه در صورت تعيين تكليف وضعیت تعهد، خودروي آنها در ليست فاكتور و تحویل قرار خواهد گرفت.
قائم‌مقام مدیرعامل سایپا در امور فروش ادامه داد: تیم مدیریتی جدید سایپا در بهمن‌ماه گذشته در حالی سکان هدایت این گروه خودروسازی را به دست گرفت که نزدیک به ۵۴۰ هزار دستگاه تعهد وجود داشت که خوشبختانه با تلاش و همت شبانه‌روزی مدیران متعهد، کارگران سختکوش، زنجیره تامین و شبکه نمایندگی‌های سایپا در سراسر کشور تاکنون تعداد بسیار زیادی از این تعهدات معوق، تحویل مشتریان عزیز شده و به فضل الهی این روند با سرعت بیشتری استمرار دارد.
