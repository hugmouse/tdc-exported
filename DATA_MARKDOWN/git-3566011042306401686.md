
# آمریکا بر اساس مبانی اسلامی و استدلال‌های اندیشمندان غربی روبه افول است

Published at: **2019-11-04T10:37:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544687.html/%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%A7%D8%B3%D8%A7%D8%B3-%D9%85%D8%A8%D8%A7%D9%86%DB%8C-%D8%A7%D8%B3%D9%84%D8%A7%D9%85%DB%8C-%D9%88-%D8%A7%D8%B3%D8%AA%D8%AF%D9%84%D8%A7%D9%84-%D9%87%D8%A7%DB%8C-%D8%A7%D9%86%D8%AF%DB%8C%D8%B4%D9%85%D9%86%D8%AF%D8%A7%D9%86-%D8%BA%D8%B1%D8%A8%DB%8C-%D8%B1%D9%88%D8%A8%D9%87-%D8%A7%D9%81%D9%88%D9%84-%D8%A7%D8%B3%D8%AA)

کارشناس سیاسی با اشاره به روند افول آمریکا گفت: آمریکا بر اساس مبانی اسلامی و استدلال‌های اندیشمندان غربی روبه افول است.
به گزارش شبکه اطلاع رسانی راه دانا؛عباس خسروانی کارشناس برجسته سیاسی در گفتگو با  دیار آفتاب؛ با اشاره به اینکه ۱۳ آبان در تاریخ انقلاب اسلامی به یک نماد تبدیل شده و صرفا یک واقعه تاریخی عادی نیست گفت:وقتی یک واقعه به نماد تبدیل می شود این نماد معانی و مفاهیم بسیاری دارد که این مفاهیم و معانی قابلیت انتقال دارند و ما می توانیم این معانی را از نسلی به نسل دیگر منتقل کنیم.
وی افزود: به هر حال ۱۳ آبان در جامعه ایرانی به یک نماد استکبار ستیزی تبدیل شده که در کانون آن آمریکا به عنوان سردمدار نظام استکباری دنیا مطرح است و ما این روز را گرامی می داریم به این دلیل که گفتمان و نظر انقلاب اسلامی مبارزه با استکبار است و برای اینکه این روحیه استکبارستیزی در جامعه ایرانی حفظ شود ما بایستی این نمادها را حفظ کنیم و از این نمادها نهایت استفاده را برای اعلام دیدگاه ها واندیشه های انقلاب اسلامی استفاده کنیم.
این کارشناس سیاسی با اشاره به روند افول آمریکا بیان کرد: آمریکا یک کشوری است که بعد از جنگ جهانی دوم یعنی از سال ۱۹۴۵ که جنگ تمام می شود ابرقدرتی خودش را تقریبا شروع می کند و دلایل متعددی هم در تاریخ مطرح است که آمریکائی ها توانستند از این فرصت های تاریخی خوب استفاده کنند و به یک ابر قدرت تبدیل شوند.
وی اظهار کرد: یکی از مهمترین دلیل ابرقدرت شدن آمریکا این بود که بعد از جنگ جهانی دوم آمریکائی ها در جنگ مشارکت جدی نداشتند و در کنار جنگ بودند و این باعث شد که آمریکائی ها از فرآیند جنگ خسارت کمی ببینند و بسیاری از کشورهای قدرتمند آن دوره همچون آلمان، انگلیس و روسیه خسارات بسیار سنگینی را متحمل شدند و کشته های بسیاری دادند و این باعث شد که آمریکا حدود ۳۰ سال مسیری را طی کند که بدون رقیب باشد و تنها ۳۰ سال زمان برد که رقبای آمریکا خسارات جنگ جهانی را جبران کنند.
خسروانی با بیان اینکه آمریکا از این فرصت استفاده کرد و توانست گوی سبقت را از دیگران برباید و پله های پیشرفت و توسعه را دنبال کند افزود: نکته بعدی که باعث شد آمریکا به یک ابرقدرت تبدیل شود بحث استثمار و استعمار کشورهای ضعیف بود که توانست از همین طریق سرمایه های بسیار زیادی به جیب بزند و از کار ارزان آنها نهایت استفاده را کرد و از منابع طبیعی کشورها به عنوان ماده اولیه با قیمت بسیار کمی توانست استفاده کند و حتی توانست از نخبگان بسیاری از کشورها در این مسیر سوء استفاده و آنها را استثمار کند.
وی با بیان اینکه مجموع این اتفاقات باعث شد که آمریکا به عنوان یک قدرت بزرگ جهانی مطرح شود گفت: این قدرت آنقدر بزرگ می شود که در دو بعد نظری و دانشگاهی و هم در بعد عملی و سیاسی جرأت این را پیدا می کند که خودش را ارباب و بزرگ دنیا بداند.
این پژوهشگر و استاد دانشگاه  در این خصوص ادامه داد: در بعد دانشگاهی و نظری فوکویاما استاد برجسته و نظریه پرداز آمریکایی نظریه پایان تاریخ را منتشر می کند که این نظریه در جای خود بسیار مهم و جالب توجه است و خیلی از نظرات را به خود جلب کرد و در واقع اینها به قدرتی رسیده بودند که توانستند این ادعا را بکنند که رویکرد لیبرال دموکراسی و آنچیزی که آمریکا می گوید و مطرح می کند دیگر پایان تاریخ است و بعد از این تاریخ چیزی بهتر از این را نخواهد دید و ما مدلی به دنیا معرفی می کنیم که دیگر تاریخ به خود نخواهد دید و این یعنی آمریکا پایان تاریخ است.
وی افزود: بعد از این بوش پدر نظریه ای را بعد از فروپاشی شوروی در سال ۱۹۹۱ مطرح کرد و وقتی دید که رقیب بزرگ یعنی شوروی فروپاشید و شکست خورد با غرور تمام نظریه ای را آورد و گفت که سبک زندگی، نظم و ارزش های آمریکائی دیگر در دنیا تسلط پیدا می کند و همه دنیا باید از ما تبعیت کنند. در واقع این اوج غرور و خودباوری یک نظام سیاسی مثل آمریکاست که تقریبا از سال ۱۹۹۰ دیگر خودش را در بحث های نظری و عملی مطرح می کند.
خسروانی با اشاره به اینکه امروز در شرایط فعلی چه اتفاقی افتاده که این ابرقدرت بزرگ با آن همه ادعاهای بزرگ امروز روبه افول است؟ گفت: نکته ای که باید بر روی آن تأکید شود این است که افول با فروپاشی متفاوت است و در واقع ما ادعا نداریم که آمریکا در حال فروپاشی است بلکه ما در چارچوب انقلاب اسلامی و نظریه تمدن اسلامی می گوییم که آمریکا با افول مواجه شده و آن قدرت ابرقدرتی آمریکا روبه کاهش است.
وی با تأکید بر اینکه دیدگاه انقلاب اسلامی نسبت به افول آمریکا یک دیدگاه فلسفی، منطقی و الهی است افزود: این رویکرد با سایر نظریه پردازی هایی که در دنیا نسبت به آینده جهان مطرح می شود بسیار متفاوت است و این نکته بسیار مهمی است.
این کارشناس سیاسی با اشاره به اصل « سنت های الهی» به عنوان یکی از مبانی اندیشه ای مقام معظم رهبری و حکما و فلاسفه اسلامی گفت: سنت های الهی بدین معناست که بر این عالم، دنیا و تاریخ سنت ها و قوانینی از سوی خداوند قرار گرفته، تا زمانی که این سنت ها باشند به عنوان یک پدیده باقی می مانند و اگر معادلات آن به هم بخورد سنت هم کار خود را انجام می دهد و آنچیزی که باید بشود می شود.
وی با بیان اینکه تاریخ و زندگی بشری قانون مندی های خاص خود را دارد که خداوند متعال آنها را وضع کرده افزود: ما معتقدیم که اگر این قوانین رعایت نشود یک پدیده جدید اتفاق می افتد و این نگاه الهی است و بر اساس سنت الهی و اندیشه مقام معظم رهبری افول آمریکا امری حتمی است چراکه یکی از سنت های الهی است و این بدین معناست که در سنت خداوند هرکجا ظلم باشد آن نظام و سیستم پایدار نخواهد ماند.
خسروانی در این خصوص ادامه داد: هرکجا که به حقوق انسان ها ظلم شود و استثمار و استعمار صورت گیرد و کشت و کشتار انجام شود و مدام به ارزش های الهی و انسانی بی حرمتی بشود آن نظام هویت ماندگاری نخواهد داشت و در خصوص آمریکای امروز هم اگر این اتفاقاتی را که در آمریکا صورت می گیرد را مشاهده کنیم اتفاقی نیست که در اثر یک سال یا دوسال اخیر انجام شود بلکه اینها ثمره ومیوه سایر اتفاقات تاریخ است که در واقع همان سنت الهی است که در حال تحقق می باشد و قطعا سیر افول آمریکا ادامه دار خواهد بود.
وی با اشاره به اینکه شبیه همین دیدگاه را اندیشمندان غربی هم دارند گفت: با این تفاوت که آنها به سنت های الهی معتقد نیستند بلکه آنها بر اساس عقلانیت و استدلال های بشری خودشان به این نتیجه رسیده اند که آمریکا در حال افول است و سایر اندیشمندان و اندیشکده های آمریکایی این نظریه را مطرح کردند و گفته اند این فرآیندی که ما در حال طی کردن آن هستیم به افول نزدیکمان خواهد کرد.
این کارشناس سیاسی پرداختن به شاخصه ها و نشانه های افول ابرقدرتی آمریکا را بسیار مهم دانست و افزود: یکی از شاخصه های مهمی که می توان بر روی آن مانور زیادی انجام داد حوزه اقتصاد است و امروز شاخص ابرقدرتی و اقتدار یک کشور از حوزه نظامی به حوزه اقتصاد تبدیل شده است و امروز هر کشوری در دنیا اقتصاد بزرگ و برجسته ای داشته باشد و نرخ رشد قابل توجهی داشته باشد و مشکلات اقتصادی در آن وجود نداشته باشد آن کشور قدرتمند و بزرگ است.
وی با اشاره به اینکه در گذشته هر کشوری که بنیه نظامی و سلاح قوی داشت ابر قدرت بود گفت: در حوزه اقتصاد تمام شاخص های کلان اقتصادی نشان می دهد که قدرت اقتصادی بزرگ دنیا که سالها حرف اول را می زد امروز روبه افول است و یکی از نشانه های آن ظهور اقتصادهای نوظهور همچون چین، بزریل، کشور آفریقا و هند است که اینها اقتصادهای جدید و نویی را به دنیا معرفی می کنند.
خسروانی ادامه داد: چین با روند اقتصادی که در حال طی کردن است تا سال ۲۰۲۰ به قدرت اول اقتصادی دنیا تبدیل می شود و برای اولین بار آمریکا به عنوان قدرت اول اقتصادی دنیا را به زیر می کشد و این پیامی به دنیا دارد و پیام آن بسیار واضح و شفاف است و آن هم این است که آمریکا دیگر قدرت ابر اقتصادی دنیا نیست.
وی با بیان اینکه سهم اقتصاد چین در اقتصاد جهانی به شدت در حال افزایش است گفت: از سویی دیگر سهم اقتصاد آمریکا در دنیا به شدت روبه کاهش است و به لحاظ شاخص برابری قدرت خرید که یک شاخص بسیار گویایی در اقتصاد است این شاخص در آمریکا ۲۰ تریلیون دلار  اما در چین ۲۷ تریلیون دلار است و این نشان می دهد هم اکنون هم اقتصاد چین به لحاظ شاخص برابری قدرت خرید بالاتر از آمریکاست.
این استاد دانشگاه با اشاره به دیگر مولفه های افول اقتصاد آمریکا بیان کرد: بدهی دولت آمریکا تا پایان سال ۲۰۱۸ بیش از ۲۱ و نیم تریلیون دلار بوده و پیش بینی های بانک جهانی و صندوق بین المللی این است که این مبلغ تا سال ۲۰۲۰ به ۲۴ تریلیون دلار می رسد و این مبلغ تنها بدهی دولت آمریکا است و بدهی مردم آمریکا هم نیز رقم سرسام آوری است و کسری بودجه در آمریکا بیداد می کند و در واقع اینها نشان می دهد که اقتصاد آمریکا روبه افول است و دیگر توان ابرقدرت ماندن را ندارد و چالش های اقتصادی آمریکا با اتحادیه اروپا یک موضوع بدیهی است.
وی با اشاره به افول شاخص نظامی آمریکا عنوان کرد: آمریکا از نظر نظامی هم در این چند سال اخیر افول بسیار شدیدی را طی کرده و یک جامعه شناس بزرگ آمریکایی می گوید که از سال ۱۹۴۵ به بعد آمریکا که وارد هر جنگی شده در هیچ کدام پیروز نشده و این نکته بسیار مهمی است و همین الان ترامپ با دو سخنرانی که در این خصوص انجام داده بر هزینه های سرسام آور آمریکا در عراق و افغانستان اشاره و شکست را بارها اذعان کرده است. امروز آمریکا در یمن، عراق، لبنان، سوریه و سایر کشورها حضور داشته و شکست خورده و هیچ گونه دستاوردی برای آمریکا به دنبال نداشته است.
خسروانی با بیان اینکه امروز آمریکا در بعد سیاسی دیگر کشور اول دنیا نیست گفت: امروز آمریکا از نظر سیاسی توان رهبری جهان را ندارد و کشورهای دنیا دیگر از دیدگاه های آمریکا پیروی نمی کنند و  در واقع امروز در کنار آمریکا قدرت های بزرگ سیاسی ظهور پیدا می کند و آمریکا دیگر قدرت نرم سابق خود را برای اینکه بدون اجبار و زور دیدگاه های خود را به کشورها تحمیل کند ندارد که اینها همه نشان می دهد آمریکا با وضعیت بسیار بدی مواجه است.
وی با اشاره به افول دیگر مولفه های آمریکا اظهار کرد: در بعد داخلی هم آمریکا وضعیت بسیار اسفناکی دارد چراکه سیاست های متناقض دولت در شرایط فعلی بر همگان کاملا روشن و شفاف است، درگیری های مجلس و دولت آمریکا بر همه مشهود است، خروج دیوانه وار آمریکا از پیمان نامه های بین المللی که زمانی خود مبدع آنها بوده نیز همینطور و اینها پیام می دهد که آمریکا دچار یک سردرگمی در نظام بین اللمل است.
این پژوهشگر در این خصوص ادامه داد: بدعهدی ها و نقض تعهدات بین المللی یک پیام شفاف به دنیا دارد و نشان از ضعف و ناتوانی آمریکا برای اعمال نظر و دیدگاه هایش است و چون دیگر دیدگاه های آمریکا خریدار ندارد به نشانه اعتراض از نهادها خارج می شود و به تعهدات خود پایبند نیست.
وی عنوان کرد: آمریکا زمانی اراده می کرد جبهه ای را علیه یک کشور به وجود بیاورد و این کار را انجام می داد ولی امروز علیه خود آمریکا این جبهه به وجود می آید. دیگر اتحادیه اروپا یک اتحادیه دست و پا بسته در مقابل آمریکا نیست؛ حتی امروز روسیه، چین و هند در برابر آمریکا در حال قدرت نمایی هستند.
خسروانی با تأکید بر اینکه مجموع این پدیده ها می گوید که تمدن مدرن غربی به نمایندگی آمریکا روبه افول است گفت: از سویی تمدن جدیدی امروز به دنیا مخابره می شود و آن تمدن نوین اسلامی است که نقطه کانونی آن انقلاب اسلامی ایران است.
وی در پایان خاطر نشان کرد: تنها دیدگاه و گفتمانی که امروز در برابر این تفکر مدرن غربی ایستادگی می کند و تقابل گفتمانی انجام می دهد گفتمان انقلاب اسلامی است و ما در برابر پایان این تفکر غربی آغاز تمدن نوین اسلامی را نوید می دهیم و آن را به دنیا معرفی می کنیم و مقام معظم رهبری سردمدار این گفتمان و نظام تمدنی است که ما باید آن را قدر بدانیم و این گفتمان را علاوه بر توجیه، تشریح و گسترش دهیم و این ایام که ایام نمادین انقلاب اسلامی است بهترین زمان برای طرح این مباحث بسیار جذاب است که باید به آن پرداخته شود.
انتهای پیام/
 
