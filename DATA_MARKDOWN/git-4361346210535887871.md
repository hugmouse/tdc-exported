
# 
        Szabadulni készül a lúgos doktor
      

Published at: **2019-11-06T02:10:00+00:00**

Author: **Bors**

Original: [www.borsonline.hu](http://www.borsonline.hu/aktualis/szabadulni-keszul-a-lugos-doktor/185963)


        Alkotmányjogi panasszal élt a volt párja nemi szervét lúggal megcsonkító B. Krisztián. A jogerősen 11 évre ítélt férfit az ügyvédje szerint hamarosan akár haza is engedhetik. 
        Alkotmányjogi panasszal élt a volt párja nemi szervét lúggal megcsonkító B. Krisztián. A jogerősen 11 évre ítélt férfit az ügyvédje szerint hamarosan akár haza is engedhetik.
      
A kapcsolati erőszak elleni küzdelem nemzetközi jelképével, egy szál sárga rózsával a kezében jelent meg több száz ember a fővárosi Kossuth téren hétfő este. A hatalmas tömeg az Ezt nem! – Sárga rózsával az igazságért címmel meghirdetett tüntetésen vett részt, hogy demonstráljanak a lúgos orvosként ismertté vált férfi alkotmányjogi panasza ellen. Az Alkotmánybíróság tegnap ülésezett a Parlament egyik irodahelyiségében, de lapzártánkig nem született meg a döntés.

        Konyhán dolgozik
      
Az egykori kórházigazgató panasza azon alapszik, hogy a Kúria az ügyben hozott utolsó döntése előtt még a régi büntetőeljárási törvény volt érvényben, de a jogerős ítélet meghozatalakor már az új. Amíg az új törvény nem adott arra lehetőséget, hogy a másodfokon megállapított tényállást vagy a minősítést módosítsák, addig a régi értelmében lett volna ennek helye.
– Ha megsemmisítik a jogerős ítéletet, s az ügy visszakerül a Kúriára, nem lesz mit leülni, ezért a büntetés végrehajtásának a felfüggesztését kértem. Letartóztatásban persze maradhatna, de ennyi eljárási hiba és probléma után nem tartjuk azt indokoltnak – magyarázta a Borsnak B. Krisztián ügyvédje, dr. Kadlót Erzsébet.
– Jelenleg fegyelmezetten tölti a büntetését, semmi probléma nincsen vele. Konyhai munkásként dolgozik a börtönben. A gyermekei, a felesége, a szülei és a testvére is kitartanak mellette. Hiszünk abban, hogy egy tisztességes eljárás keretében pozitív elbírálást nyer az ügy a védencem számára – tette hozzá a jogász.

        Maradandó sérülés
      
Ismeretes: B. Krisztián még 2013-ban öntötte le lúggal korábbi barátnője, Renner Erika nemi szervét, amivel súlyos, maradandó károkat okozott neki. A Fővárosi Főügyészség egy évvel a támadás után megszüntette a nyomozást, majd csak Renner panasza után emelt újra vádat. Első fokon végül négy évre, másodfokon 9 év börtönre ítélték B.-t. 2017 jú­niusában a Kúria arra hivatkozva helyezte hatályon kívül a másodfokon hozott ítéletet és rendelt el új eljárást, hogy nem állt rendelkezésre elegendő bizonyíték a vádlottal szemben. A megismételt másodfokú eljárásban ismét 9 év börtönre ítélték a lúgos orvost, ezt a Kúria súlyosbította végül 11 évre.

        Túl enyhe ítélet
      
– A másik oldal sohasem vett tudomást a tényekről, s a már „ötször bebizonyított tényeket hatodszorra is megpróbálták be nem bizonyítottá tenni”. Egy újabb tárgyalás esetén bebizonyítjuk, hogy a jogerős ítélet is túl enyhe volt, tehát B. még rosszabbul is járhat – mondta a Borsnak Renner Erika jogi képviselője, dr. Gál András. Hozzátette: elméletileg előfordulhat, de nem tartja valószínűnek, hogy a vádlottat kiengedik a börtönből. Az előző tárgyalás után Renner Erika lapunknak azt mondta táma­dója büntetéséről, hogy nem az évek számítanak, hanem az, hogy hasonló bűncselekményt senkinek se jusson eszébe elkövetni. Az asz-szony a mai napig nem tudta feldolgozni a traumát.
