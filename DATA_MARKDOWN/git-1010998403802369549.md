
# Учени: Пушенето състарява кожата с 20 години

Published at: **2019-11-05T13:07:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/ucheni-pusheneto-sastarjava-kozhata.html)

Състаряване на лицето, влошаване на белодробните функции и увеличаване на риска от рак на кожата – това според британско изследване са последиците от редовното тютюнопушене, съобщава в. „Мирър”.
Изследването на учени от университета в Бристъл обхванало 182 961 участници, които никога не са пушили, и други 150 831, които пушат или са отказали цигарите.
Специалистите взели предвид 18 000 характерни особености, въз основа на които направили сравнения в двете групи участници.
„Изследвахме хиляди характерни особености, за да идентифицираме онези, които вероятно оказват влияние колко закоравял е даден пушач”, каза ръководителката на екипа Луиз Милард, цитирана от БТА.
„Констатирахме, че пушенето има вреден ефект не само върху здравето на белите дробове, но и върху стареенето на лицето. Пушенето намалява количеството кислород, които достига до кожата ви. Това означава, че ако пушите, кожата ви старее по-бързо. Пушенето преждевременно състарява кожата ви с между 10 и 20 години и увеличава 3 пъти вероятността да имате бръчки по лицето, особено около очите и устата. Добрата новина е, че когато откажете цигарите, ще предотвратите бъдещо увреждане на кожата си, предизвикано от пушенето”, казва още Милард.
