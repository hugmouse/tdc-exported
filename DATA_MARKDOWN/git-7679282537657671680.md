
# 21 देशों की वांछित महिला अपराधियों को पकड़ने को अभियान

Published at: **2019-11-01T13:17:50+00:00**

Author: **एजेंसी,हेग**

Original: [https://www.livehindustan.com](https://www.livehindustan.com/crime/story-the-campaign-crime-has-no-gender-to-capture-wanted-women-criminals-of-21-countries-starts-2827161.html)

यूरोप की पुलिस एजेंसी यूरोपोल ने महाद्वीप की खतरनाक वांछित महिला अपराधियों को को पकड़ने के लिए  ‘क्राइम हैज नो जेंडर’ (अपराधियों का कोई लिंग नहीं होता) अभियान शुरू किया है। इसके जरिये 21 देशों की वांछित महिला अपराधियों को पकड़ा जाएगा। 
यूरोपोल ने अपनी वेबसाइट पर हत्या, मानव और ड्रग्स तस्करी जैसे अपराधों से छुड़ी 18 महिला अपराधियों की फोटो जारी की हैं। वेबसाइट पर बताया गया कि इनमें से ज्यादातर महिलाओं की खोज 21 देशों की पुलिस कर रही हैं। यूरोपोल के मुताबिक, आमतौर पर लोगों को लगता है कि महिलाएं इतने बड़े अपराध नहीं कर सकतीं। इसलिए वे पहली नजर में उनके प्रति सहानुभूति रखते हैं, लेकिन सच्चाई यह है कि इन महिलाओं ने पुरुषों से भी बड़े अपराधों को अंजाम दिया है। इसलिए इन्हें पकड़ने के लिए हमें आम नागरिकों की मदद की भी जरूरत है। 
मास्क से छिपाया चेहरा :- वेबसाइट पर महिलाओं की पहचान के लिए इंटरेक्टिव ग्राफिक्स बनाए गए हैं। सभी अपराधियों के चेहरे मास्क के पीछे छिपाए गए हैं ताकि लोग यह न पहचान पाएं कि उनका लिंग क्या है। इसके बाद जैसे ही यूजर्स चेहरे पर क्लिक करते हैं, वैसे ही खुलासा होता है कि अपराधी महिला हैं या पुरुष। लोग इसमें अपराधी की क्रूरता की कहानी भी पढ़ सकते हैं। 
लोगों में अपराधियों को पहचानने की क्षमता बढ़ेगी : यूरोपीय पुलिस के प्रवक्ता टाइन होलेवोइट के मुताबिक, जब अपराधी का चेहरा सामने आता है, तो महिला को देखकर यूजर्स चौंक सकते हैं। इस तरीके से वेबसाइट में लोग अच्छे से समझेंगे कि महिलाएं किस तरह के अपराधों में शामिल हो सकती हैं। होलेवोइट का कहना है कि इससे विजिटर्स की संख्या बढ़ेगी और आम लोगों में पहली नजर में मास्क के पीछे सिर्फ आंखें देखकर अपराधी को पहचानने की क्षमता भी बढ़ेगी। 
फ्रांस को जेसिका की तलाश : फ्रांस को नाइजीरियाई नागरिक जेसिका एदोसोमवान की तलाश है। जेसिका फ्रांस में देह व्यापार चलाती थी। एक समय उसने करीब 60 महिलाओं को बेहतर भविष्य के सपने दिखाकर तस्करी के जरिये लीबिया से फ्रांस पहुंचाया था। वर्ष 2007 में लियो प्रांत में छापे के दौरान वह भाग निकली थी, तब उसके 26 साथियों को गिरफ्तार किया गया था। पुलिस के मुताबिक, उसके इटली या जर्मनी में छिपे होने की खबर है। वहीं हंगरी को नशे का व्यापार और बच्चों की तस्करी करने वाली इल्दिको दुदास की तलाश है। यूरोपोल के मुताबिक, इल्दिको को एक मामले में 2011-12 में छह साल की जेल की सजा सुनाई गई थी, लेकिन वह लंबे समय से लापता है।   
