
# بشار اسد: ترامپ بهترین رئیس‌جمهور آمریکاست

Published at: **2019-11-01T08:10:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619176/%D8%A8%D8%B4%D8%A7%D8%B1-%D8%A7%D8%B3%D8%AF-%D8%AA%D8%B1%D8%A7%D9%85%D9%BE-%D8%A8%D9%87%D8%AA%D8%B1%DB%8C%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A2%D9%85%D8%B1%DB%8C%DA%A9%D8%A7%D8%B3%D8%AA)


        رئیس‌جمهوری سوریه در گفت‌وگوی تلویزیونی در مورد تحولات اخیر منطقه و سوریه، بر اصرار دمشق برای آزادسازی همه اراضی سوریه تأکید کرد.
      

        آفتاب‌‌نیوز :
      
«بشار اسد»، رئیس‌جمهوری سوریه گفت که ترکیه نماینده آمریکا در منطقه است و اگر خاک سوریه را ترک نکند گزینه‌ای جز جنگ ندارد.
رئیس‌جمهوری سوریه شامگاه پنجشنبه (نهم آبان) طی مصاحبه با شبکه‌های تلویزیونی «السوریه» و «الإخباریه» گفت که ترکیه و تروریست‌های تحت امر آن باید خاک سوریه را ترک کنند.
او گفت که عناصر مسلح در استان ادلب باید به ترکیه بروند در غیر این صورت دو گزینه بیشتر پیش‌رو ندارند؛ یا اینکه به آغوش وطن بازگشته و اوضاع آن‌ها بررسی شود و یا اینکه ارتش سوریه برای بیرون راندن آن‌ها وارد جنگ خواهد شد.
ابوبکر بغدادی را کشتند چون احساس شرم می‌کردند
رئیس‌جمهوری سوریه در مورد کشته شدن «ابوبکر بغدادی»، سرکرده گروهک تروریستی داعش که امروز (پنجشنبه) مرگ او از سوی این گروهک تأیید شد، گفت که سوریه از عملیات ادعایی آمریکا علیه این تروریست اطلاعی نداشت و در جریان آن هم نبود.
او در مورد این عملیات و هدف از آن گفت: «هدف از درج اسامی چند کشور و گروه مشارکت کننده در این عملیات، اعتبار بخشیدن به این عملیات است تا این کشورها [در ماجرای ادعای آن‌ها برای مقابله با تروریسم] احساس شرم نکنند. در نتیجه به دنبال کسب اعتبار برای خود در زمینه جنگ با تروریسم هستند. ما به این گونه اعتبارها نیاز نداریم؛ چرا که آنکه در میدان واقعی با تروریسم می‌جنگد ما هستیم».
بشار اسد از نحوه تعامل دوگانه آمریکا در قبال تروریسم انتقاد کرد و در واکنش به کشته شدن بغدادی گفت: «دوباره ابوبکر بغدادی تولید خواهد شد البته تحت اسم و شخص دیگری و چه‌بسا داعش دوباره به طور کامل تولید شود. ولی تفکر داعش و نحوه استفاده از آن همچنان به همان صورت باقی خواهد ماند و مدیر و صحنه‌گردان، خود آمریکاست».
او عملیات آمریکا در مورد کشتن بغدادی را «فریب» خواند و گفت که سیاست دولت آمریکا زیاد با سینمای هالیوود این کشور فرقی ندارد، هر دو از خیال استفاده می‌کنند. بشار اسد گفت که سیاست‌های آمریکا در قبال تروریسن در مظن اتهام قرار دارد به همین دلیل تلاش می‌کند واقعیت را وارونه کند.
رئیس‌جمهوری سوریه دخالت و مشارکت روسیه در مورد توافق ترکیه و آمریکا در مورد شمال سوریه را رد کرد و گفت که سیاست‌های مسکو واضع و آشکار بوده و مسائل پنهان و مخفی ندارد.
ترکیه چشم طمع به خاک سوریه دارد
بشار اسد عملیات نظامی اخیر ترکیه در شمال شرق سوریه را محکوم کرد و گفت: «این حمله ترکیه بیانگر طمع‌ورزی‌های زشت ترکیه در خاک سوریه است و همچنین نشان می‌دهد که آمریکا نیز بدان تمایل دارد».
او ادامه داد: «روسیه به وسیله توافق با ترکیه [بعد از خروج آمریکا از سوریه] توانست بر طمع‌ورزی‌های آنکارا لگام بزند و راه را بر روی آمریکایی‌ها و همچنین آلمانی‌ها که به دنبال بین‌المللی کردن موضوع ارسال نیروهای بین‌الملل به سوریه بودند، ببندد».
رئیس‌جمهوری سوریه در ادامه سخنان خود به «دونالد ترامپ»، همتای آمریکایی خود «بهترین رئیس‌جمهور آمریکا» لقب داد و گفت: «ترامپ بهترین رئیس‌جمهور آمریکاست؛ نه برای اینکه سیاست‌های او خوب بوده است؛ بلکه به این دلیل است که بیشترین شفافیت را در بین رؤسای جمهور آمریکا دارد. این ترامپ است که می‌گوید ما به دنبال نفت سوریه هستیم و این همان واقعیت سیاست آمریکا است».
ترامپ طی هفته‌های گذشته بعد خروج شماری از نیروهای آمریکا از سوریه، گفت که تعدادی از این نیروهای برای حفاظت از میادین و چاه‌های نفت در شرق سوریه، در این کشور باقی خواهند ماند!
ورود ارتش به شمال یعنی ورود دولت به این مناطق
بشار اسد همچنین به توافق روسیه با شبه‌نظامیان کرد سوریه که مطابق آن نیروهای ارتش این کشور می‌بایست در شمال شرق مستقر شوند، اشاره کرد و گفت بازگشت ارتش به این مناطق یعنی بازگشت دولت و ارائه خدمات دولتی به شهروندان سوریه در این مناطق.
او با بیان اینکه تنوع قومیتی و مذهبی زیبا و نشانه قدرت است، گفت: «اشتباهی که در شمال سوریه رخ داد این بود که برخی از کردها نه‌تنها خود را نماینده کردها بلکه نماینده عرب‌ها نیز قرار دادند».
رئیس‌جمهور سوریه «رجب طیب اردوغان» همتای ترکیه‌ای خود را «منافق» دانست و گفت: «اردوغان به دنبال سیاست‌های ثبات‌زدا در منطقه وسیعی است. او به همه دروغ می‌گوید و علناً منافق است».
بشار اسد در مورد همکاری‌های ایران، روسیه و سوریه در زمینه جنگ با تروریسم نیز گفت: «ما، ایرانی‌ها و روس‌ها وارد نبرد نظامی واحد و نبرد سیاسی واحدی شده‌ایم».
رئیس‌جمهور سوریه در ادامه به اقدامات رژیم صهیونیستی در سوریه طی سال‌های گذشته نیز اشاره کرد و گفت: «اسرائیل [در حوادث سوریه] حیُّ و حاضر است و به هیچ وجه غائب نبوده است. برای اینکه ما نمایندگان یا مزدوران و یا آلت دست آن می‌جنگیم آن هم به اشکال گوناگون».
