
# رئیس قوه قضائیه: عدالت مهمترین محور بیانیه گام دوم انقلاب است

Published at: **2019-11-06T14:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980815127.html)

رئیس قوه قضائیه گفت: عدالت مهمترین محور بیانیه گام دوم انقلاب محسوب می‌شود.
 به گزارش باشگاه خبرنگاران، حجت‌الاسلام والمسلمین سیدابراهیم رئیسی رئیس قوه قضائیه در دیدار با نخبگان و فعالان فرهنگی خراسان رضوی در محل دادگستری خراسان رضوی، گفت: بر اساس بیانیه گام دوم انقلاب اسلامی که از سوی مقام معظم رهبری صادر شده است عدالت مهمترین محور این بیانیه محسوب می‌شود.
او تصریح کرد: اخلاق و عدالت و معنویت مهمترین شاخصه‌های آرمانشهر اسلامی است و دستگاه قضایی نیز در مسیر تحقق این مهم قدم برمی‌دارد. رئیس قوه قضائیه گفت:در دستگاه قضایی سخن از مهندسی اجرای قوانین مطرح است. آیت الله رئیسی با تاکید بر این که عدالت در سخن باید استنباطی باشد، افزود: امام علی (ع) فرمودند، «اجرای عدالت کار آسانی نیست، زیرا با مشکلات مواجه است»، در بین مفاهیم دینی ما فراگیری عدالت بیشتر از مباحث دیگر مطرح است.
او با اشاره به انواع عدالت، تصریح کرد: از آغاز خلقت تا به الان بعد از توحید هیچ مفهومی به گستردگی عدالت نیست، عدالت باید در تمام ابعاد اجرا شود و لازمه آن این است که مجریان عدالت‌مند و قانون‌مند حضور داشته باشند و اجرای احکام نیز به درستی اعمال شود.
رئیس قوه قضائیه  با بیان اینکه پیچیدگی‌های دنیای دیجیتال وضعیت امروز جامعه را دشوار کرده است، گفت: با وجود تمام این مشکلات ما اعتقاد داریم که مشکل حل نشدنی وجود ندارد و ما می‌توانیم فقه و آموزه‌های دینی را در بطن جامعه به صورت تمام و کمال اجرا کنیم.
آیت الله رئیسی ادامه داد: ما در این حوزه دعوت و دعوا داریم، زیرا دین ما دینی شامل و انقلاب ما انقلابی جامع است که می‌تواند پاسخگوی نیاز‌های مختلف انسان معاصر باشد.
او تصریح کرد: تمدن اسلامی ما به واسطه دین می‌تواند انسان معاصر را که خسته از ظلم، فساد و انواع تجاوزات است نجات دهد و این نوید را به تمام عالم می‌دهد، امروز پرچم هدایت و عدالت به دست رهبر معظم انقلاب است و تمام ما سربازان ایشان هستیم.
رئیس قوه قضائیه با اشاره به اینکه بنده اعتقاد راسخ دارم تمام مشکلات حل شدنی است، گفت: حرکت باید جنبه عمل پیدا کند و همگی عزم عملی و اراده راسخ داشته و نگاه افق به آینده و برنامه ریزی در جامعه قابل اجرا باشد.
آیت الله رئیسی با بیان اینکه این کار به دست مجاهدان این مرز و بوم حل شدنی است، افزود: نگاه ناامیدی شیطان و دشمنان بر روی ما تاثیری ندارد، ما رسیدن به این هدف را امری شدنی و نزدیک می‌دانیم.
او تصریح کرد: هدف حق را خداوند برای پیامبر (ص) ترسیم کرده است و شهدا این مسیر را برای ما مشخص کرده‌اند و ما موظفیم به این تکلیف الهی عمل کنیم.
رئیس قوه قضائیه با تاکید بر اینکه الگوی شاخص ایرانی اسلامی تکلیف مداری است، گفت: تفاوت بنیادین انتخابات ما با سایر ملت‌ها تکلیف مداری در انتخابات است.
آیت الله رئیسی با اشاره به اینکه فرهنگ «ما می‌توانیم» در گام دوم انقلاب مورد نظر است، ادامه داد: باید با چشم باز حرکت کنیم و هیچ‌کس حق ندارد بگوید تحت تأثیر جوسازی‌ها قرار گرفته و هیچ عذری در محضر خداوند مورد قبول نیست.
او با بیان اینکه در قوه قضائیه قوانین و مقررات کارآمدی را اعمال کرده‌ایم و نیاز است اصلاحاتی رخ بدهد، تصریح کرد: باید در بعضی از روش‌های دادرسی تسهیل به عمل بیاید و در این میان نیروی قضایی کارآمد مهم است.
رئیس قوه قضائیه گفت: امام (ره) و رهبری بر خلاف برخی فق‌ها که معتقدند باید در حوزه قضاوت احتیاط کرد، اعتقاد به عکس دارند و می‌گویند اگر کسانی که توانایی مسوولیت دارند پا به میدان نگذارند، مورد قهر خداوند قرار می‌گیرند، و در این زمینه نیاز به نیروی کارآمد در خراسان رضوی، به ویژه در مشهد داریم.
آیت الله رئیسی افزود: اخلاق و رفتار خوش، امری مهم ضروری است و هیچ کس مجوز بد اخلاقی را ندارد، اما به دلیل کثرت زیاد پرونده در دستگاه قضایی مجریان عدالت گاهی رفتار نامناسبی با مراجعه کنندگان دارند و باید در این زمینه هم آسیب شناسی‌های لازم صورت بگیرد.
او علل رسیدگی کند به پرونده‌های قضایی را عوامل درون سازمانی و بیرون سازمانی برشمرد و تصریح کرد: بر اثر یک تصمیم نادرست اقتصادی ۱۷ میلیون چک برگشتی وارد قوه قضاییه شده است که حجم پرنده‌ها را افزایش می‌دهد.
رئیس قوه قضائیه با بیان اینکه نوسانات اقتصادی، فساد‌ها و آسیب‌های اجتماعی مردم را رنج می‌دهد، گفت: پایان نامه‌ها باید در میدان عمل به کار مسوولان بیاید و ما در تمامی زمینه‌ها نیازمند صحبت با مردم هستیم.
او با اشاره به حکم پرونده پدیده شاندیز مشهد، تصریح کرد: این حکم ۴۰۰ الی ۵۰۰ صفحه است و لازم است این حکم در بین مردم تبیین و زمینه‌های اجرایش فراهم شود که طی چندین جلسه در شورای عالی اقتصادی ساز و کار‌های آن ایجاد شده است.
آیت الله رئیسی ادامه داد: تحول باید ثابت و مستمر باشد و موضوع مبارزه با فساد مقطعی نیست، زیرا مبارزه با فساد در ذات انقلاب اسلامی و در تمام لایه‌های آن نهادینه شده است.
او تصریح کرد: بعضی از افراد سن و سال‌های بالایی دارند، اما کارآمد و اهل تلاش هستند و توجه به حضور جوانان امری مهم است، اما به عنوان مثال در دیوان عالی قضات باید ۲۲ سال سابقه داشته باشند، زیرا علاوه بر علم آموزی، تجربه هم امری بسیار ضروری است.
رئیس قوه قضائیه با تاکید بر این مطلب که که در دستگاه قضا سخن از مهندسی اجرای قوانین مطرح است، گفت: مسوولان باید روحیه انقلابی داشته باشند، مردمی بودن نیز از نکاتی است که مورد تایید رهبری است.
آیت الله رئیسی با بیان اینکه در بحث حقوق بشر جلسات متعددی با نمایندگان خارج و داخل کشور داشته ایم، افزود: دشمن نمی‌خواهد حرف‌های ما به دنیا انتقال پیداکند و ما باید حقانیت را به گوش تمام عالم برسانیم.
