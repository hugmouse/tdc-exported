
# Britanicii de la Standard Life Aberdeen au depăşit 5% din Purcari, echivalentul unei investiţii de 2,2 mil. lei

Published at: **2019-11-04T11:43:19+00:00**

Author: **Tibi Oprea**

Original: [Ziarul Financiar](https://www.zf.ro/burse-fonduri-mutuale/britanicii-de-la-standard-life-aberdeen-au-depasit-5-din-purcari-echivalentul-unei-investitii-de-2-2-mil-lei-18538259)

Administratorul britanic Standard Life Aberdeen, cu active în gestionare de 669 mld. euro, a depăşit pe 30 octombrie 2019, prin multiple fonduri aflate în gestiune, participaţia de 5% din producătorul de vinuri Purcari (simbol bursier - WINE) şi a ajuns la un pachet de 1 milion de acţiuni reprezentând 5,04% din capitalul social al emitentului, potrivit unui raport la Bursă.
În raportul de la Bursă, Purcari nu menţionează deţinerea Aberdeen anterioară depăşirii pragului de 5%. La preţurile curente de tranzacţionare, valoarea investiţiei SLA la Purcari se ridică la 2,2 mil. lei.
Standard Life Aberdeen, cel mai mare administrator de active din UK, este listat pe Bursa de la Londra şi este constituent al indicelui FTSE 100. Compania are active sub administrare în valoare de 578 mld. lire sterline (669 mld. euro).
De la începutul anului, acţiunile WINE se tranzacţionează în creştere cu 32,5% pe fondul unui rulaj de 50 mil. lei, emitentul ajungând la 440 mil. lei capitalizare.
Compania este deţinută în proporţie de 25% de Amboselt Universal INC, în timp ce fondul de investiţii canadian Fiera Capital deţine 9,6% din numărul de acţiuni, Conseq, unul dintre cei mai mari manageri de fonduri din Cehia, are o participaţie de 6,2%, suedezii de la societatea de administrare East Capital au un pachet de 5,6%, iar administratorul Franklin Tepleton Investment Funds deţine 5,1% din capitalul social.
