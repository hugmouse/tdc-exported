
# Familiars de presos per les protestes a la sentència en reclamen la llibertat immediata i l'arxivament de les causes

Published at: **2019-11-02T16:05:13+00:00**

Author: ****

Original: [Ara.cat](https://www.ara.cat/politica/Familiars-protestes-sentencia-llibertat-arxivament_0_2336766521.html)

Familiars i amics de les persones en presó preventiva per les protestes contra la sentència de l'1-O n'han demanat la "llibertat immediata", l'arxivament de "totes les causes" i l"aturada de la repressió". Ho han reclamat en un manifest conjunt que s'ha llegit aquest dissabte a la plaça del Rei de Barcelona, a la mateixa hora en què també tenien lloc actes similars a Lleida, Tarragona i Girona. En el manifest denuncien que el "poble català i d'arreu de l'Estat" ha rebut una "repressió furibunda" per part d'unes institucions que tenen l'objectiu d'"atemorir" i "silenciar qualsevol tipus de reivindicació".
Els defensors del manifest han denunciat que en les darreres setmanes més de 200 persones han estat detingudes, una trentena, empresonades i més d'un miler, ferides, en les protestes per la sentència de l'1-O. Els familiars alerten que aquest és el resultat d'una "escalada repressiva" per "aturar qualsevol tipus de mobilització" i reivindiquen la "condició de presos i preses polítiques" per a les més de 40 persones privades de llibertat, entre els condemnats en el judici del procés, els detinguts en l'operació del 23 de setembre i en les protestes després de la sentència.
Una de les persones que ha intervingut a l'acte a la plaça del Rei, organitzat per les famílies amb el suport del col·lectiu Alerta Solidària, ha estat Paula, que s'ha volgut "desmarcar una mica del relat que s'està popularitzant respecte als presos polítics". "Els missatges d'apoderament i esperança que es generen des de l'interior dels centres penitenciaris no reflecteixen la realitat que es viu allà dins i el que hem patit les joves empresonades aquests dies", ha afirmat. I després ha afegit: "No podem oblidar les conseqüències que això genera en cada persona empresonada i hem de lluitar fins que totes estiguin a casa". Així, ha demanat no "romantitzar cap empresonament": "La presó t'anul·la com a persona i t'aïlla de l'entorn".
La companya d'un altre detingut, el Mario, ha explicat com es va produir l'arrest quan tornaven a casa. Segons ha recordat, el Mario s'havia manifestat contra la sentència el 16 d'octubre i ella, que estava a casa, a Cerdanyola, el va anar a buscar en cotxe. Quan es trobaven de camí de tornada, agents que no anaven uniformats, en una moto i un cotxe, els van aturar, sense "identificar-se en cap moment" i "increpant-los", ha relatat, com recull el testimoni que va prestar. "Havien passat unes dues hores o més des que el Mario havia deixat les manifestacions fins el moment de la detenció. L'havien estat seguint durant tot aquest temps", ha assenyalat la seva companya, que ha parlat d'un "segrest institucional" i ha demanat que aquest cas, ni cap dels altres, "caigui en l'oblit".
David Ros, oncle d'un dels detinguts el 23 de setembre, ha denunciat "tot un seguit d'irregularitats" en els arrestos, com l'"obstaculització" a l'assistència lletrada en la majoria de casos; la "manca d'informació" dels seus drets i dels fets de què se'ls acusava; els "intents d'interrogatori durant el trasllats" o la "incomunicació": cinc dels detinguts no van poder contactar amb l'advocat fins 30 hores després de la detenció; en un cas, al cap de cinc dies i en un altre, fins el 23è dia.
També ha recriminat les coaccions que diuen que van rebre a les casernes i la "criminalització pública" amb filtracions als mitjans de comunicació mentre que els advocats encara no han pogut accedir al sumari, tot i que el secret es va aixecar la setmana passada. A més, ha lamentat que les detencions van provocar "des del primer moment molt dolor" en fills, parelles, pares i germans, que van "haver de viure les amenaces dels agents i el desmantellament de les seves cases".
El mateix dia que els familiars i amics dels empresonats pels aldarulls de la setmana passada, el jutge ha decretat presó pel jove detingut a Terrassa per les protestes del dia de la vaga general. El jove ingressarà aquest dissabte en presó preventiva després de tres dies d'arrest, segons ha informat l'organització Alerta Solidària al final de l'acte a la plaça del Rei de Barcelona i a través del seu compte de Twitter. La Policia Nacional va detenir-lo per atemptat a agents de l'autoritat, lesions i desordres públics, segons van explicar dijous fonts policials a l'ACN. El grup que demana la llibertat dels presos ha convocat per aquest dissabte al vespre a Terrassa una concentració de suport.
