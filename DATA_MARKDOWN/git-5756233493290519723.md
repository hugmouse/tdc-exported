
# درباره شماره 7 استقلال خرافاتی وجود دارد!

Published at: **2019-11-03T08:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619556/%D8%AF%D8%B1%D8%A8%D8%A7%D8%B1%D9%87-%D8%B4%D9%85%D8%A7%D8%B1%D9%87-7-%D8%A7%D8%B3%D8%AA%D9%82%D9%84%D8%A7%D9%84-%D8%AE%D8%B1%D8%A7%D9%81%D8%A7%D8%AA%DB%8C-%D9%88%D8%AC%D9%88%D8%AF-%D8%AF%D8%A7%D8%B1%D8%AF)


        پیشکسوت سابق استقلال معتقد است استراماچونی حدودا از تیمی بی ستاره، استقلال پرستاره ساخت که بر اساس کارهای تاکتیکی و مشخص در زمین بازی می‌کند و کیفیت فنی بازیکنان نیز برهمین اساس بالا رفته است.
      

        آفتاب‌‌نیوز :
      
تیم استقلال موفق شد در هفته نهم لیگ برتر در تبریز با چهار گل مقابل تراکتور به برتری برسد و هواداران خود را به آینده امیدوار کند. مجید نامجومطلق پیشکسوت ملی‌پوش استقلال پیرامون این دیدار به خبرنگار برنا گفت: همانگونه که از قبل پیش‌بینی می‌شد این دیدار یک بازی بسیار سنگین بود که خوشبختانه بار فنی خوبی داشت و همه از دیدن یک فوتبال باکیفیت لذت بردند. استقلال مقابل تیمی به برتری دست یافت که پرمهره و قدرتمند است و نیمکت ذخیره این تیم می‌تواند خودش یک تیم مدعی در لیگ باشد.
وی افزود: خوشحالم استقلال توانست با تلاش همه بازیکنان و با اتکا به استراماچونی و تاکتیک‌های او و آنالیزهای صحیح و دقیق این مربی از نقاط ضعف تراکتور به بهترین نحو استفاده کند و این برد شیرین را بدست بیاورد. اگر بخواهیم در فصل جاری استقلال را ارزیابی کنیم روند تیم کاملاً به لحاظ فنی صعودی بوده است. درست است که تیم استارت خوبی نداشت و در بازی‌های ابتدایی نتایج قابل قبولی کسب نمی‌کرد اما هفته به هفته تیم بهتر شد. استراماچونی با بازیکنان و بازیکنان با طرز تفکرات او بیشتر آشنا شدند و تیم استقلال توانست بعد از چند برد پی در پی در تبریز تیم پر مهره و خوب تراکتور را شکست دهد و شرایط خود را در جدول بهبود ببخشد.
مدافع ملی‌پوش سال‌های نه‌چندان دور استقلال در ادامه عنوان کرد: در شرایط خوب و در زمانی مثل حالا که تیم پیروزی خوبی بدست آورده، باید کمبودها و نواقص را بازگو کنیم. حیف است که این استقلال با چنین کادرفنی خوبی نتواند در آسیا بدرخشد و در لیگ به رتبه‌ای که لیاقتش را دارد دست پیدا نکند. از همین‌رو استقلال نیاز به جذب چند بازیکن خوب و کلیدی دارد. به اعتقاد من یکی از مهمترین بازیکنانی که باید به کار گرفته شود، یک مهره پلی‌میکر است که بتواند جای خالی پاتوسی را پر کند و درحد و اندازه‌ای او یا بالاتر باشد. فراموش نکنیم استراماچونی حدودا از تیمی بی ستاره، استقلال پرستاره ساخت که بر اساس کارهای تاکتیکی و مشخص در زمین بازی می‌کند و کیفیت فنی بازیکنان نیز برهمین اساس بالا رفته است.
شماره ۷ سابق استقلال در پاسخ به این سوال که برخی معتقدند شماره پیراهن برای برخی آمد ندارد و حالا دیاباته بعد از تیام دومین خارجی است که توانسته با این شماره در جمع آبی‌پوشان خوش بدرخشد، اظهار داشت: خرافاتی درباره شماره پیراهن وجود دارد، اما واقعیت این است که در مستطیل سبز شماره پیراهن بازی نمی‌کند و کیفیت فنی بازیکن است که حرف اول و آخر را می‌زند. بله این چیزی که برخی بازیکن‌ها نتوانستند در استقلال موفق باشند واقعیت است. به طور مثال بختیار رحمانی بازیکنی بود که من به شخصه او را قبول داشتم اما او در شرایطی به استقلال آمد که نتوانست کیفیت خود را نشان دهد، حال اینکه بعد از او بازیکنان خارجی مثل نیومایر، تیام و دیاباته این پیراهن را پوشیده‌اند و دیاباته و تیام با این پیراهن موفق بودند. البته امیدوارم دیاباته که در شروع کیفیت زیاد خوبی از خود نشان نداد با این هت‌تریک به اوج برسد و در ادامه به تیمش کمک کند.
مربی سابق استقلال با اشاره به قهرمانی استقلال در سال 70 خاطرنشان کرد: در آن زمان استقلال ۱۲-۱۳ بازیکن ملی‌پوش داشت و ما توانستیم در جام باشگاه‌های آسیا قهرمان شویم، درحالی که برخی بازیکنان ملی‌پوش روی نیمکت می‌نشستند و برخی نیز مانند مرحوم احدی و چند بازیکن دیگر از بازیکنانی بودند که سابقه پوشیدن پیراهن تیم ملی را داشتند و آنها هم روی نیمکت و درون زمین بنا بر صلاحدید مرحوم پورحیدری بازی می‌کردند. به هرحال استقلال نیازمند داشتن یک نیمکت قوی است تا بتواند به جایگاه بالای خود در آسیا دست پیدا کند. من معتقدم این تیم می‌تواند امسال با همین روند در لیگ و جام حذفی موفق باشد. باید بدانیم تیمی که می‌خواهد قهرمان شود باید نیمکتی قوی داشته باشد و ضمن اینکه امتیازی در خانه از دست ندهد.
نامجومطلق درباره بازی آبی‌پوشان با صنعت نفت آبادان گفت: تیم صنعت نفت امسال بازی‌های خوبی را از خود به نمایش گذاشته است. امیدوارم بازیکنان غرور برد گذشته را نداشته باشند و شرایط جدول به گونه‌ای است که استقلال در تهران نباید هیچ امتیازی را از دست بدهد. معتقدم این بازی ساده نخواهد بود و البته می‌تواند مانند بازی با تراکتور این دیدار زیبا شود، چراکه تیم صنعت نفت آبادان نیز در فصل جاری بازی‌های بسیار خوبی را از خود به نمایش گذاشته است. امیدوارم استقلال بتواند در پایان این بازی و در انتهای فصل و همچنین جام حذفی و رقابت‌های آسیایی بتواند دل هواداران را شاد کند.
