
# بارندگی در برخی استان‌ها، از فردا

Published at: **2019-11-07T10:41:00+00:00**

Author: ****

Original: [جامعه خبری تحلیلی الف](https://www.alef.ir/news/3980816015.html)

مدیرکل پیش‌بینی و هشدار سریع سازمان هواشناسی، وضعیت آب‌وهوای کشور طی چهار روز آینده را تشریح کرد.
صادق ضیاییان در گفت‌وگو با ایسنا،  درباره وضعیت آب و هوایی کشور طی سه روز آینده، گفت: امروز پنج‌شنبه ۱۶ آبان ماه در اکثر مناطق کشور جوی آرام حاکم است و در ساعات بعد از ظهر در استان‌های خوزستان، کهگیلویه و بویراحمد و شمال بوشهر ابرناکی و بارش‌های پراکنده پیش‌بینی می‌شود.
مدیرکل پیش‌بینی و هشدار سریع سازمان هواشناسی ادامه داد: طی روزهای جمعه، شنبه و یکشنبه به همراه گذر موج تراز میانی جو از نوار جنوبی کشور، شاهد بارش‌های پراکنده در برخی مناطق کشور خواهیم بود؛ به‌طوری که روز جمعه ۱۷ آبان ماه، در استان‌های کهکیلویه و بویراحمد، چهارمحال و بختیاری، فارس، برخی نقاط اصفهان، یزد، جنوب خوزستان و بوشهر، غرب کرمان و هرمزگان، روز  شنبه ۱۸ آبان ماه در جنوب فارس، بوشهر، استان هرمزگان، کرمان و جزایر مرکزی و شرقی خلیج فارس و روز یکشنبه ۱۹ آبان ماه، در جزایر مرکزی و شرقی خلیج فارس، جنوب کرمان، فارس، بوشهر، هرمزگان و سیستان و بلوچستان شاهد رشد ابر و رگبار پراکنده، گاهی همراه با رعد و برق و وزش باد شدید خواهیم بود.
ضیاییان افزود: دوشنبه نیز در اکثر مناطق کشور آسمان صاف و در سیستان و بلوچستان و کرمان وزش باد شدید پیش‌بینی می‌شود. همچنین در اوایل هفته آینده در شهرهای صنعتی و پرجمعیت واقع در نیمه شمالی کشور با افزایش غلظت آلاینده‌ها و غبار محلی مواجه خواهیم بود.
مدیرکل پیش‌بینی و هشدار سریع سازمان هواشناسی درباره وضعیت آب و هوایی تهران در چهار روز آینده، اظهار کرد: امروز ۱۶ آبان‌ماه آسمان تهران صاف تا کمی ابری و همراه با غبار محلی پیش‌بینی شده و بیشینه و کمینه دمای هوا ۱۷ و ۹ درجه سانتیگراد پیش‌بینی می‌شود. برای روز جمعه نیز وضعیت مشابهی را در آسمان پایتخت خواهیم داشت، اما در روز شنبه ۱۸ آبان‌ماه آسمان پایتخت صاف تا کمی ابری و غبارآلود بوده و بیشینه و کمینه دمای هوا ۱۸ و ۹ درجه سانتیگراد پیش‌بینی می‌شود. در روز یکشنبه ۱۹ آبان‌ماه و دوشنبه ۲۰ آبان‌ماه نیز آسمان تهران صاف تا کمی ابری و غبارآلود بوده و بیشینه و کمینه دمای تهران ۱۹ تا ۸ درجه سانتیگراد پیش‌بینی می‌شود.
