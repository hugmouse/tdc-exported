
# نفی استکبار و استکبارستیزی در جوهره انقلاب اسلامی است

Published at: **2019-11-02T10:39:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544000.html/%D9%86%D9%81%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D9%88-%D8%A7%D8%B3%D8%AA%DA%A9%D8%A8%D8%A7%D8%B1%D8%B3%D8%AA%DB%8C%D8%B2%DB%8C-%D8%AF%D8%B1-%D8%AC%D9%88%D9%87%D8%B1%D9%87-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA)

یک کارشناس مسائل بین الملل نفی استکبار و استکبار ستیزی را جوهره انقلاب اسلامی دانست و گفت: آمریکا با مهار قدرت جمهوری اسلامی ایران سعی دارد مانع رشد و گسترش اندیشه اسلامی در بین کشورهای منطقه دارد.
به گزارش شبکه اطلاع رسانی راه دانا؛ حمیدرضا ترقی در گفتگو با خبرنگار مرصادنیوز اظهار داشت: سیاست خارجی نظام جمهوری اسلامی که در قانون اساسی در فصل دهم و اصل 152 بدان اذعان دارد، بر اساس نفی هرگونه سلطه جویی و سلطه پذیری و حفظ استقلال همه جانبه و تمامیت ارضی کشور و دفاع از حقوق همه مسلمانان و عدم تعهد در برابر قدرتهای سلطه گر و روابط صلح آمیز متقابل با دولتهای غیر محارب استوار است.
وی افزود: همچنین در اصل 154 قانون اساسی تاکید شده جمهوری اسلامی ایران سعادت انسان در کل جامعه بشری را آرمان خود می داند و استقلال و آزادی و حکومت حق و عدل را حق همه مردم جهان می شناسد لذا در عین خودداری کامل از هرگونه دخالت در امور داخلی ملتها و کشورها از مبارزه حق طلبانه مستضعفین در برابر مستکبرین در هر نقطه جهان موظف به حمایت است.
این کارشناس مسائل بین الملل عنوان کرد: با توجه به این اصول سیاست خارجی ما که مبتنی بر مبانی عقیدتی و ایدئولوژیک است با تاکید بر نفی استکبار و استکبار ستیزی که درجوهره انقلاب اسلامی است طبعا نمی تواند با نظام های سلطه گر و استکباری کنار آید هم به لحاظ ایدئولوژیک و هم طبق قانون اساسی وظیفه داریم با نظام سلطه تقابل کنیم و اجازه سلطه بر کشور توسط آمریکا و رژیم سلطه را ندهیم.
ترقی گفت: علاوه بر این مبانی ایدئولوژیک و قانونی که ما را موظف به مبارزه با استکبار جهانی می کند دلایل عملی، تجربی و واقعی متعددی داریم که نشان می دهد آمریکا، نظام سلطه و استکبار جهانی در طول بیش از نیم قرن گذشته نه تنها مانع رشد و پیشرفت کشور ما در مسیر تعالی بوده بلکه با دشمنی ها و کارشکنی ها و جنایات مختلف علیه ملت ایران اثبات کرده تمام تلاش خود را برای براندازی نظام مورد قبول ملت ایران و جلوگیری از پیشرفت کشور و ملت ما به کار برده است.
وی عنوان کرد: این نمونه ها در تاریخ انقلاب اسلامی در طی 40 سال نشان داده آمریکا و قدرت استکبار جهانی منافع خود را بر همه کشورها و ملتها مقدم می داند و می خواهد سایر کشورها نوکر او باشند و برای آنها هیچ هویت مستقلی قائل نیست همچنین تنها از حکومتهای دست نشانده خود حمایت می کند و برای براندازی کشورها و ملتهای مستقل که حاضر به پذیرش سلطه نیستند دست به هر جنایت و سلطه و تخریب علیه ملت ها می زند.
عضو شورای مرکزی حزب موتلفه اسلامی با تاکید بر اینکه آمریکا اسلام و نظام جمهوری اسلامی ایران و معتقدین اهل بیت عصمت و طهارت(ع) را دشمنان اصلی خود می‌داند، بیان کرد: با توجه به مجموعه این مسائل می‌بینیم آمریکا طی سال‌های گذشته علاوه بر تهاجم نظامی و فرهنگی علیه ملت ما و جنگ اقتصادی و نیز تهدیدهای نظامی و سیاسی علیه ملت ما سعی کرده همه راه‌های رشد و پیشرفت را ببندد.
این استاد دانشگاه تصریح کرد: آمریکا قصد دارد نگذارد ملت ایران و جمهوری اسلامی در مسیر استقلال، آزادی و اهداف خود گام های جدی و موثری بردارد و کوشیده با انواع  ابزارها و تحریم ها، خواسته های خود را بر ملت ما تحمیل کند و به تعبیر خود با مهار قدرت جمهوری اسلامی ایران مانع رشد و گسترش اندیشه و تفکر ملت ایران در بین ملت های منطقه و جهان شود.
انتهای پیام/
