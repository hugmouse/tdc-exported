
# 
        سهم اوپک از بازار نفت لاغرتر می‌شود
      

Published at: **2019-11-06T22:54:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638572/%D8%B3%D9%87%D9%85-%D8%A7%D9%88%D9%BE%DA%A9-%D8%A7%D8%B2-%D8%A8%D8%A7%D8%B2%D8%A7%D8%B1-%D9%86%D9%81%D8%AA-%D9%84%D8%A7%D8%BA%D8%B1%D8%AA%D8%B1-%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، اوپک در این گزارش اعلام کرد تولید نفت و سایر مایعات نفتی اوپک در مقایسه با ۳۵ میلیون بشکه در روز در سال ۲۰۱۹، به ۳۲.۸ میلیون بشکه در روز تا سال ۲۰۲۴ کاهش پیدا خواهد کرد.
فعالیت رو به رشد در زمینه تغییرات جوی در غرب و استفاده گسترده از سوختهای جایگزین، دورنمای تقاضا برای نفت در بلندمدت را تضعیف کرده است. اوپک در این گزارش، پیش بینی خود از میزان تقاضا برای نفت در میان مدت و بلندمدت را کاهش داد.
عرضه اوپک در چند سال گذشته در راستای توافق این گروه با روسیه و سایر تولیدکنندگان غیراوپک برای تقویت بازار، کاهش پیدا کرده است. بالا رفتن قیمتهای نفت در نتیجه اقدامات این گروه، تولید غیراوپک را تقویت کرده و انتظار می‌رود اوپک در سال ۲۰۲۰ تولید خود را محدود کند.
محمد بارکیندو، دبیرکل اوپک در مقدمه این گزارش نوشت: دورنمای عرضه غیراوپک به میزان چشمگیری بالا برده شده زیرا نفت شیل آمریکا عملکرد فراتر از انتظارات داشته است.
آمریکا تحت تاثیر انقلاب شیل که امکان داد با استفاده از فناوری جدید از ذخایری که پیش از این غیراقتصادی به شمار می‌رفتند، بهره برداری شود، تولید نفت خود را به رکورد بالایی رسانده است. عرضه اوپک در نتیجه محدودیت داوطلبانه عرضه و تحریمهای آمریکا علیه ایران و ونزوئلا کاهش پیدا کرده است.
اوپک انتظار دارد تولید نفت سبک آمریکا از ۱۲ میلیون بشکه در روز در سال ۲۰۱۹ به ۱۶.۹ میلیون بشکه در روز در سال ۲۰۲۴ رشد کند اما روند تولیدش در سال ۲۰۲۹ آهسته شده و به ۱۷.۴ میلیون بشکه در روز خواهد رسید.
پیش‌بینی تقاضای کمتر
اوپک که متشکل از ۱۴ کشور است و در میان آن تولیدکنندگانی همچون ایران، عربستان سعودی و عراق قرار دارند، پیش بینی خود از تقاضای جهانی برای نفت در میان مدت را کاهش داد.
اوپک که یک سوم از نفت جهان را تولید می کند، اکنون انتظار دارد مصرف نفت در سال ۲۰۲۳ به ۱۰۳.۹ میلیون بشکه در روز برسد که کمتر از ۱۰۴.۵ میلیون بشکه در روز در گزارش سال گذشته است.
طبق پیش بینی اوپک، تقاضا برای نفت در بلندمدت به میزان ۱۲ میلیون بشکه در روز رشد کرده و تا سال ۲۰۲۴ به ۱۱۰.۶ میلیون بشکه در روز می‌رسد که کمتر از پیش بینی سال گذشته است.
اوپک در توضیح تنزل دورنمای تقاضا، به پیش بینی‌های پایین‌تر از رشد اقتصادی بعلاوه رشد بهره‌وری و استفاده از سوختهای دیگر اشاره و اعلام کرد انتظار دارد مصرف نفت در کشورهای صنعتی (OECD) پس از سال ۲۰۲۰ کاهش پیدا کند.
خودروهای برقی که همچنان سهم بسیار کوچکی از ناوگان جهانی ندارد، رشد بیشتری پیدا می‌کنند و تا سال ۲۰۴۰ حدود نیمی از خودروهای سواری در کشورهای OECD را تشکیل می‌دهند که تقریبا یک چهارم خودروها در چین و بیش از ۲۶ درصد از خودروهای جهانی است.
اوپک همچنان امیدوار است تولید خود را در دهه‌های آینده به مدد ذخایر فراوان و ارزان برای استخراج، افزایش دهد. این گروه انتظار دارد عرضه از سوی تولیدکنندگان غیراوپک در سال ۲۰۲۶ به رکورد ۷۲.۶ میلیون بشکه در روز رشد کند اما تا سال ۲۰۴۰ به ۶۶.۴ میلیون بشکه در روز کاهش پیدا کند.
بر اساس گزارش رویترز، بارکیندو در این گزارش نوشت: در بلندمدت این اوپک است که انتظار می‌رود عمده نفت مورد تقاضا را تامین کند.
همزمان با اظهارات دبیرکل اوپک، اسکات شفیلد، مدیرعامل شرکت پایونیر نچرال ریسورسز اظهار کرد که انتظار دارد منطقه پرمیان باسین که بزرگترین منطقه نفت شیل آمریکا است، در چند سال آینده کندی رشد قابل توجهی داشته باشد. وی به تحلیلگران گفت: تصور نمی کنم اوپک دیگر بخواهد نگرانی چندانی نسبت به رشد بلندمدت نفت شیل آمریکا داشته باشد.
تولیدکنندگان نفت شیل آمریکا برای کاهش هزینه و سوددهی به سهامداران از طریق پرداخت سود نقدی و بازپرداخت سهام، تحت فشار شدیدی قرار دارند.
