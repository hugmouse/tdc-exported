
# भागलपुर में दबंग छवि वाले धुरी यादव की ताबड़तोड़ तीन गोली मारकर हत्या

Published at: **2019-11-05T06:42:59+00:00**

Author: **भागलपुर। वरीय संवाददाता**

Original: [https://www.livehindustan.com](https://www.livehindustan.com/bihar/bhagalpur/story-dhruv-yadav-shot-dead-by-criminals-in-bhagalpur-2832684.html)

भागलपुर में काली महारानी केन्द्रीय पूजा समिति के महासचिव और दबंग छवि वाले चिरंजीवी यादव उर्फ धुरी यादव की घर से कुछ दूरी पर ही बदमाशों ने तीन गोली मारकर हत्या कर दी गई। घटना के समय धुरी यादव घर से बाइक पर सवार होकर अजय सिंह के साथ आदर्शनगर कालोनी की ओर जा रहे थे। घात लगाए तीन बदमाशों ने करीब से सिर, सीने और कमर के पास गोली मारी। परिवार वाले मेडिकल कॉलेज अस्पताल ले गए। जहां पर डाक्टर ने मृत घोषित कर दिया।अजय सिंह ने सिटी डीएसपी को पूछताछ में बताया कि शाम करीब सवा छह बजे वह धुरी यादव के साथ चंदा लेने जा रहे थे। वाजिद अली लेन के पास बाइक से उतरते ही गली से एक महिला आ रही थी। धुरी यादव बाइक से उतरकर महिला से बात करने के लिए आगे बढ़े। कुछ दूरी पर तीन बदमाश खड़े थे। दो बदमाश गाली देकर आगे बढ़े और गोली चला दी। मुझे भाग जाने को कहा। सामने ही तीन गोली चलाई गई। घटना के बाद तीनों बदमाश वाजिद अली लेन के रास्ते भाग गए। महिला कौन थी। उसे पहचानते नहीं है। धुरी यादव सड़क पर अचेत गिर गए थे। महिला भी भाग गई। तीनों बदमाशों को करीब से देखे और देखने पर पहचान सकते हैं। लोगों की मदद से घर ले गए और वहां से अस्पताल ले आए। इधर, घटना की जानकारी मिलने पर एसएसपी आशीष भारती, सिटी एसपी एसके सरोज और सिटी डीएसपी राजवंश सिंह अस्पताल पहुंचे। घटना की जांच कर अजय सिंह से पूछताछ की। घटना को लेकर लोग कई तरह की बात कर रहे थे। अस्पताल से एसएसपी उर्दू बाजार बाजार और घटना स्थल पर पहुंचे। एफएसएल एक्सपर्ट को जांच के लिए बुलाने का निर्देश दिया। धुरी यादव की हत्या की खबर शहर में आग की तरह फैल गई। उर्दू बाजार को पुलिस छावनी में तब्दील कर दिया गया है। एसएसपी ने कहा कि घटना से जुड़े हर बिंदु की जांच की जा रही है। जांच के लिए साइबर सेल की टीम को भी लगाया गया है। 
जमीन विवाद को लेकर चल रही थी रंजिशभागलपुर।  पुलिस का कहनपा है कि धुरी यादव का उर्दू बाजार समेत आसपास इलाके के कई लोगों से जमीन को लेकर विवाद चल रहा था। प्रोपर्टी डिलिंग का मुख्य रुप से वह काम करते थे। परिवार वाले इसपर अभी खुलकर कुछ नहीं बोल रहे हैं। काली पूजा के दौरान भी एक दबंग व्यक्ति से विवाद की बात कही जा रही है। पूजा के दौरान केन्द्रीय समिति के पदाधिकारी के रूप में उन्हें एसएसपी ने दो गार्ड सुरक्षा मुहैया करा दिया था लेकिन विसर्जन के बाद गार्ड वापस ले लिया गया था। कई सालों से काली पूजा के दौरान धुरी यादव समेत दूसरे केन्द्रीय समिति के पदधारकों को  गार्ड मुहैया करा दिया जाता था।  
डेढ़ दशक से काली व दुर्गा पूजा समिति में थे सक्रिय दबंग छवि के धुरी यादव वर्ष 2000 से सक्रिय रूप से सामाजिक कार्य, काली पूजा और दुर्गा पूजा समिति से जुड़कर काम कर रहे थे। बैठकों में पूजा की तैयारी पर वे बेबाक बोलते थे। अधिकारी भी उनकी बातों को सुनते थे। शहर में कहीं भी विधि व्यवस्था की स्थिति उत्पन्न होती थी तो प्रशासन के अधिकारी माहौल शांत कराने के लिए ले जाते थे। इसमें सफलता भी मिलती थी। धार्मिक काम में बढ़ चढ़कर हिस्सा लेते थे। लोगों का कहना है कि तत्कालीन डीएम गोरेलाल यादव और राकेश कुमार मिश्रा ने धुरी यादव को अंधी दुनिया से निकालकर सामाजिक कार्य से जोड़ा था। उसके बाद अपराध और बदमाशों से धुरी यादव का कभी भी नाता नहीं रहा है। काली प्रतिमा विसर्जन में दो रात तक जगे रहकर विसर्जन शोभा यात्रा को संपन्न कराया था लेकिन सुरक्षा को लेकर वे हमेशा चौकस रहते थे। मोहल्ले को छोड़कर कभी भी बाहर नहीं जाते थे लेकिन घर के पास ही उन्हें जान गंवानी पड़ी। लोगों का कहना है कि काली पूजा के दौरान भी किसी से विवाद हुआ था लेकिन विवाद को धुरी यादव ने गंभीरता से नहीं लिया। हो सकता है घटना के पीछे उस व्यक्ति की भूमिका नहीं हो लेकिन पुलिस को उस बिन्दु पर भी जांच करनी चाहिए। 
गैंगवार को लेकर भी कर रहे थे चर्चाभागलपुर शहर में पुराने गैंगवार को लेकर भी लोग चर्चा कर रहे थे। कुछ लोग कह रहे थे कि एक दशक पहले तक सल्लन के बाद पप्पू खान और अंसारी के बीच गैंगवार चल रहा था। कोलकाता में अंसारी मियां की हत्या के बाद पटना में पप्पू खान की भी हत्या कर दी गई। बदले की कार्रवाई में रियाजुल खान भी पटना में मारे गए। उसके बाद हुसैनाबाद में फेंकू मियां की भी हत्या कर दी गई। इसके पहले पटना में गुडल मिश्रा, घनश्याम पांडे, प्रकाश सिंह और मुन्ना शुक्ला के भी गैंगवार में मारे जाने की लोग चर्चा कर रहे हैं। लोगों की मानें तो उर्दू बाजार में रहने के कारण धुरी यादव का पप्पू खान से मधुर संबंध थे लेकिन बीस सालों से सामाजिक कार्य से जुड़े रहने के कारण धुरी यादव पर अपराध को लेकर चर्चा नहीं हो रही थी। पुलिस के एक अधिकारी ने कहा कि पुराने रंजिश और गैंगवार को लेकर भी जांच की जाएगी।    
