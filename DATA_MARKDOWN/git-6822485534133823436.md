
# رییس اتحادیه فروشندگان خودرو تهران: ایران‌خودرو و سایپا عامل گرانی‌های اخیر هستند

Published at: **2019-11-02T13:26:00+00:00**

Author: ****

Original: [جامعه خبری تحلیلی الف](https://www.alef.ir/news/3980811101.html)

رییس اتحادیه نمایشگاه‌داران و فروشندگان خودرو تهران با بیان اینکه سایپا و ایران‌خودرو عامل گرانی‌های اخیر در بازار خودرو هستند، از سازمان‌های نظارتی خواست به موضوع ورود کنند.
سعید موتمنی در گفت‌وگو با ایسنا، با بیان اینکه افزایش قیمت‌ها تنها در خودروهای پرتیراژ دو شرکت خودروسازی سایپا و ایران‌خودرو رخ داده و برای خودروهای بالای ۱۰۰ میلیون تومان افزایش قیمتی وجود نداشته است، اظهار کرد: عرضه این خودروها در بازار به درستی انجام نمی‌شود، اگر  عرضه به اندازه کافی انجام شود، گرانی در بازار خودرو ایجاد نمی‌شود.
وی ادامه داد: این گرانی‌ها در حالی است که با توجه به اینکه نوسان نرخ ارز در بازار وجود نداشته است، بنابراین نباید افزایش قیمتی در بازار خودرو وجود داشته باشد. گرانی‌های اخیر به این دلیل است که شرکت‌های خودروسازی نتوانسته‌اند نیاز بازار را تامین کنند و عرضه کم بوده است.
رییس اتحادیه نمایشگاه‌داران و فروشندگان خودرو تهران افزود: لازم است که سازمان‌های نظارتی همچون سازمان حمایت مصرف‌کنندگان و تولیدکنندگان ورود کرده و پاسخگو باشند که چه اتفاقی افتاده که افزایش قیمت‌ داشته‌ایم. طی دو سه هفته اخیر بیشتر افزایش قیمت‌ها در پژو ۲۰۶ و پراید بوده که عرضه آن به بازار کم بوده است و به طور مثال پراید ۱۳۱ و ۱۱۱ کم فاکتور شده‌اند.
وی ادامه داد: نهادهای نظارتی باید پاسخگو باشند که چرا خودروسازان نمی‌توانند نیاز بازار را تامین کنند که این موضوع باعث شده اختلاف قیمت بازار و کارخانه زیاد شود. غیر از ایران‌خودرو و سایپا که شرکتی مسئول پاسخگویی به نیاز بازار خودروهای پرتیراژ نیست. وقفه‌ای در عرضه ایجاد شده که باعث اختلاف قیمت‌ها شده است که غیرمنطقی است.
موتمنی با بیان اینکه اینکه این اتفاق به صورت مقطعی افتاده است، تصریح کرد: اگر عرضه خودرو به بازار به صورت کافی و به درستی انجام شود و نیاز روزانه بازار تامین شود، صد درصد قیمت‌ها پایین خواهد آمد؛ ضمن اینکه در بازار خریدار کم است و هرکس که در این وضعیت خرید انجام دهد؛ متضرر خواهد شد.
وی تاکید کرد: با توجه به اینکه ثبات نرخ ارز در بازار وجود دارد، افزایش قیمت خودروهای پرتیراژ منطقی نیست. در حال حاضر این قیمت‌ها واقعی نیستند و مردم باید صبر کنند تا خودروسازان عرضه را به درستی انجام دهند تا قیمت‌ها کاهش پیدا کنند. در این شرایط هرکس اقدام به خرید کند، در روزها یا ماه‌های آینده ضرر خواهد کرد.
رییس اتحادیه نمایشگاه‌داران و فروشندگان خودرو تهران خاطرنشان کرد: علاوه بر این عده‌ای هم احساس می‌کنند که اگر یک خودرو قرار است از رده خارج شود، امکان افزایش قیمت آن وجود دارد. تقاضای کاذب ایجاد می‌کنند که به گرانی‌ها دامن بزنند. اما حقیقت این است که زمانی که یک خودرو از رده خارج می‌شود، به مرور از ارزش قیمتی آن کاسته خواهد شد، چراکه شرکت‌ها خودروی جایگزین معرفی می‌کنند و مردم هم به دنبال خودروی ‌به‌روز و نه خودروهای از رده خارج هستند.
