
# فدراسیون فوتبال: با شعارها و اقدامات سیاسی، قومی و نژادی برخورد قاطع می‌شود

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696548/%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%A7-%D8%B4%D8%B9%D8%A7%D8%B1%D9%87%D8%A7-%D9%88-%D8%A7%D9%82%D8%AF%D8%A7%D9%85%D8%A7%D8%AA-%D8%B3%DB%8C%D8%A7%D8%B3%DB%8C-%D9%82%D9%88%D9%85%DB%8C-%D9%88-%D9%86%DA%98%D8%A7%D8%AF%DB%8C-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D9%85%DB%8C%E2%80%8C%D8%B4%D9%88%D8%AF)


        ارکان مختلف فدراسیون فوتبال از جمله کمیته اخلاق پیش از این بارها بر ضرورت رعایت اخلاق و چهارچوب‌های مشخص و معین نظام مقدس جمهوری اسلامی در حوزه ورزش کشور تأکید کرده‌اند و تذکرات لازم در این خصوص داده شده است.
      
کمیته اخلاق فدراسیون فوتبال با اشاره به حواشی هفته‌های اخیر لیگ برتر اعلام کرد با شعارها و اقدامات متأثر از عوامل سیاسی، نژادی و قومی برخورد قاطع می‌شود.
به گزارش سایت رسمی فدراسیون فوتبال، کمیته اخلاق فدراسیون فوتبال با توجه به برخی وقایع مسابقات هفته‌های اخیر رقابت‌های لیگ برتر باشگاه‌های کشور بیانیه‌ای صادر کرد.
در متن بیانیه صادر شده از سوی کمیته اخلاق آمده است: «هدف از برگزاری رقابت‌های ورزشی خصوصاً در حوزه پرطرفدار فوتبال، ایجاد فضایی سالم و پرنشاط برای اقشار مختلف، بالاخص جوانان و استفاده حداکثری از ظرفیت‌های مفید و ارزشمند این پدیده پرطرفدار بر مبنای رعایت اصول بازی جوانمردانه و اخلاق مداری است. با این وجود متأسفانه برخی بی‌اخلاقی‌های صورت گرفته در هفته‌های اخیر نشان می‌دهد که قشر خاصی از افراد معلوم الحال با مقاصد و نیاتی خارج از موضوعات ورزشی به منظور تخریب فضای فرهنگی ورزشگاه‌ها و البته دست یافتن به اهداف ناصواب خود، دست به اقداماتی می‌زنند که لازم است نسبت به شناسایی و برخورد قاطع با اینگونه موارد اقدامات لازم صورت پذیرد.
ارکان مختلف فدراسیون فوتبال از جمله کمیته اخلاق پیش از این بارها بر ضرورت رعایت اخلاق و چهارچوب‌های مشخص و معین نظام مقدس جمهوری اسلامی در حوزه ورزش کشور تأکید کرده‌اند و تذکرات لازم در این خصوص داده شده است. بر همین اساس با بررسی دقیق مصادیق تخلفات صورت گرفته در هفته‌ها و بازی‌های اخیر از جمله مواردی که شامل بر هتک حرمت و حیثیت هر فرد یا شخصی در حوزه داخل و یا خارج از فوتبال بوده همچنین مسائل، شعارها و اقدامات غیر ورزشی که متأثر از عوامل سیاسی و یا قومی و نژادی بوده باشد، در این حوزه برخورد قاطع صورت می‌گیرد.
عبور از خطوط قرمز اسلامی و ایرانی در حوزه ورزش که می‌بایست الگویی از اخلاق مداری و حفاظت از ارزش‌ها در جامعه باشد، به هیچ عنوان قابل چشم پوشی نبوده و کمیته اخلاق فدراسیون فوتبال پس از بررسی دقیق مستندات، گزارش‌ها و کلیه مدارک لازم در این حوزه اقدامات لازم را با تشکیل پرونده و اتخاذ تصمیمات مناسب صورت می‌دهد».
