
# Jensens oppgjør: - Det siste jeg har

Published at: **2019-11-07T15:19:12+00:00**

Author: **Trym Mogen**

Original: [Dagbladet.no](https://www.dagbladet.no/nyheter/jensens-oppgjor---det-siste-jeg-har/71794608)

- Det er en utfordring å innta vitneboksen hver gang, men det er derfor jeg er her. Nå prøver jeg å dokumentere at jeg er kritisk til etterforskningen, sier Eirik Jensen til Dagbladet etter dag to av den tredje behandlingen av saken der han risikerer 21 års fengsel.
Han gikk i rette med det han mener er en påtalemyndighet gjennomsyret av tunnelsyn, forutinntatthet og «pusing» av Cappelen.

        - Det er beregnet på han som sitter bak her, sier eks-politimannen med referanse til statsadvokat Lars Erik Alfheim.
      
- Jeg tror mange reagerte på det i tingretten. Det var «åh, Gjermund. Gjermund». Det endret seg i lagmannsretten. Det har vært et annet klima når han avhøres enn når jeg blir det, hevder Jensen.
I løpet av sin frie forklaring i dag fortalte han at han føler seg forhåndsdømt etter at lagdommerne i forrige runde satte juryens delvise frifinnelse til side fordi de mente han utvilsomt var skyldig.
62-åringen sier han frykter det skal legges til grunn nå som saken igjen er oppe til behandling i lagmannsretten.

        - Dagbladets kommentator Martine Aurdal mener du er mer offensiv enn noen gang. Er du det?
      

        - Nja, men det er siste runde og da må jeg hente opp det siste jeg har.
      

        - Orker du å holde på i flere måneder til?
      
- Jeg må jo det. Jeg kan bli sittende resten, sier Jensen, som sto oppreist i sin lakserosa skjorte i vitneboksen hele dagen.
Han sier at han er i bedre form nå enn han var i tingretten. Der ble han dømt til 21 års fengsel for korrupsjon og medvirkning til narkotikasmugling i en knusende dom.
- Jeg var ikke i form, og da er jeg ikke akkurat kjapp i pæra. Jeg er ikke det normalt heller, men da var jeg dårlig, sier Jensen om rettssaken som pågikk fra januar til juni i 2017.

        Siden har han brukt mye tid, blant annet sammen med samboer Ragna Lise Vikre, på å gå gjennom de tusenvis av sidene med dokumenter.
      
- Jeg har lest anklagene og gått gjennom dokumenter fortløpende. Det er motivasjonen å ta anklage for anklage, noe jeg hadde forventet at også andre hadde gjort. Da avdekkes strategien med hver enkeltstående SMS og at man ikke får se sammenhengen.
Nå venter fire uker til i vitneboksen for Jensen. Der vil han møtes av tøffe spørsmål fra Spesialenheten. Hver enkelt SMS og kontakt han hadde med hasjbaronen Gjermund Cappelen (53) vil dissekeres foran dommerne.

        Tiltalen går på medvirkning til smugling av 13,9 tonn hasj og for å ha mottatt over 2,4 millioner kroner i korrupsjonsmidler. Jensen kan bli dømt til 21 års fengsel.
      
Det er langt fram dit i rettssaken som er berammet fram til 27. mars. Han brukte mye av forklaringen i dag på å lange ut mot Spesialenhetens etterforskning. Han hevder de ikke forstår hvordan politiet drev informantvirksomhet og at de ikke har tatt hensyn til hva Jensen gjorde i politiet da han hadde tilsynelatende mistenkelig kontakt med Cappelen.
- Jeg vil ikke kommentere forklaringen hans. Nå er vi i gang med bevisførsel og vil ikke kommentere det, sier Spesialenheten-aktor Guro Glærum Kleppe til Dagbladet.
Hun avfeier Jensens kritikk av tidslinjene i saken. Det er de kanskje viktigste dokumentene dommerne sitter med foran seg.
- Det er objektiv informasjon som er innhentet gjennom etterforskningen og ligger der som etterforskningsmateriale. Alle aktørene er kjent med hvor informasjonen kommer fra, sier hun.

        Jensen hevder i retten at Cappelen var en informant som bidro til en rekke straffesaker, og at de derfor utviklet et forhold som besto av kildepleie og kameratskap.
      
- Vi som har drevet virksomheten forsøker alltid å verve de verste. De verste er de beste. De har kred, tillit, plass i systemet og store ører og neser for hva som er interessant for politiet. Da må man tørre å ta noen sjanser, sier eks-politimannen med henvisning til hasjbaronen.
