
# امیر موسوی: آمریکا از طریق سفارت خود دنبال شکست یا انحراف انقلاب بود/ تضاد غرب با ایران یک تضاد راهبردی است

Published at: **2019-11-04T11:46:00+00:00**

Author: ****

Original: [جامعه خبری تحلیلی الف](https://www.alef.ir/news/3980813084.html)

فرمانده کل ارتش جمهوری اسلامی ایران با اشاره به نقش آمریکا در ۶۰ کودتا و جنگ داخلی در کشورهای مختلف در صد سال گذشته گفت: ادامه فعالیت سفارت آمریکا به احتمال نزدیک به یقین سرنوشت انقلاب را مشابه ۶۰ کشور دیگر می‌کرد.
به گزارش ایسنا، امیر سرلشگر موسوی طی سخنانی در مراسم 13 آبان با اشاره به اهمیت تسخیر لانه جاسوسی آمریکا اظهار کرد: این اقدام یکی از مهمترین حرکت‌های خودجوش ، در تاریخ انقلاب‌های اصیل، و مردمی جهان است که ابهت پوشالی آمریکا را در هم شکست و خفت و زبونی این کشور را نشان داد.همچنین فریاد مظلومیت و آزادگی مردم مسلمان ایران را تنین انداز کرد.
وی ادامه داد: 13 آبان روزی است که مردم ایران نشان دادند با اتکا به خدای بزرگ می‌توان در برابر هر قدرت استکباری ایستاد و به پیروزی رسید. رفتارهای ظالمانه، ضد مردمی و تحقیر آمیز دولت آمریکا، کودتای 28 مرداد ، حمایت از رژیم پهلوی، چپاول منابع ایران و دشمنی با انقلاب اسلامی  موجب تسخیر لانه جاسوسی آمریکا شد.
وی افزود: بررسی رفتارهای آمریکا در 100 سال اخیر نشان می‌دهد که آنها حداقل در 60 کودتا و جنگ داخلی در کشورهای مختلف به صورت مستقیم و غیر مستقیم نقش داشتند.
سرلشکر موسوی تاکید کرد:‌ادامه فعالیت و توطئه‌های آمریکا در لانه جاسوسی به احتمال غریب به یقین کشور ما را به سرنوشت 60 کشور دیگر دچار می‌کرد. آمریکا حامی اصلی رژیم منحوس پهلوی بود و تمام توان خود را برای حفظ آن رژیم به کار گرفت، اما چون ناکام ماند، سفارت خود را به مرکزی برای طراحی توطئه‌های گوناگون علیه انقلاب تبدیل کرد تا بتواند انقلاب را به شکست یا انحراف بکشاند.
فرمانده کل ارتش تاکید کرد: پیام 13 آبان، آزادی و آزادگی ملّتی سرافراز و غیرتمند، در برابر قدرت‌های پوشالی و اوج آمریکاستیزی و نفرت نسبت به سیاست‌ها و جنایت‌های ضدبشری آمریکا در ایران و جهان است. 13 آبان به مستضعفان و مسلمانان عالم نشان داد که می‌توانند، در برابر غارتگران و چپاول‌گران و زورگویان متفرعن و زیاده طلب، راه مقاومت و ایستادگی را برگزینند و در این راه پیروز شوند.
امیر سرلشکر موسوی خاطرنشان کرد: 13 آبان یادآوری می‌کند که تسلیم فقط مختص ذات اقدس الهی است و هرگز نباید در برابر مستکبران و نظام سلطه سر تسلیم فرود آورد. مردم سرافراز ایران در 13 آبان به جهان نشان دادند که دیوار ظلم و ستم، هر چند به ظاهر محکم باشد، شکستنی و فروریختنی است و با مقاومت و ایستادگی در راه حق می‌توان در مبارزه با ستمکاران پیروز شدو به اهداف عالی انسانی دست یافت.
فرمانده کل ارتش در ادامه یادآور شد: کارنامه سیاه دولت آمریکا پر است از ظلم و ستم و جنایت و نفرت در همه جای جهان؛ در مورد کشور عزیزِ ما ایران، جنایات بیشماری را مرتکب شده‌اند که احصاء آنها از حوصله این زمان خارج است. پس از پیروزی انقلاب، دشمنی آمریکا با ملّت ایران ادامه پیدا کرده است. ازحمایتِ گروه‌های سیاسی مخالف، حمله نظامی مستقیم، سازماندهی گروه‌های تروریستی، تحریک و حمایت رژیم بعثی، حمله به نفتکش‌ها و سکوهای نفتی،هدف قراردادن هواپیمای مسافربری تا اعمال تحریم‌های ظالمانه علیه ملّت ایران، مسدود کردن دارایی‌های ایران، راه‌اندازی جنگ نرم علیه ایران تا طراحی و اجرای جنگ‌های نیابتی و ده‌ها اقدام خبیثانه و جنایتکارانه دیگر علیه مردم ایران.
امیر سرلشکر موسوی تصریح کرد: سرکرده نظام سلطه یعنی آمریکای جهانخوار از هیچ اقدامی علیه ملّت ایران فروگذار نکرده است، امّا به حول و قوه‌ الهی و در پرتو رهبری‌های حکیمانه حضرت امام(ره) و رهبر معظم انقلاب‌اسلامی و بصیرت و آگاهی ملّت قهرمان ایران، همه توطئه‌ها با شکست مواجه شده و ایران سربلندِ اسلامی به مسیر خود ادامه می‌دهد. به حمدالله نهال انقلاب، امروز به شجره‌ی طیبهِ تنومند و پرثمری تبدیل شده که سایه آن کل منطقه غرب آسیا را دربرگرفته و آثار و برکات این انقلاب‌ برای کشور عزّت، پیشرفت، امنیت و آرامش به ارمغان آورده و برای منطقه الهام‌بخش و امیدآفرین بوده‌است.
وی خاطرنشان کرد: امروز انقلاب ‌اسلامی و فریاد حق‌طلبی و عدالت‌خواهی ملّت بزرگ ایران در برابر استکبار جهانی، به برکت خون شهیدان و مجاهدت دلیرمردان و شیرزنان، از مرزهای جغرافیایی ایران فراتر رفته و ملّت‌های مستضعف و مسلمان را متوجه خود کرده است. انقلاب اسلامی ایران به‌رغم خواست و باور دشمنان و مستکبران، چهل سالگی را پشت سرگذاشته و با سرعت گردنه‌های خطرناک را درنوردیده و مسیر پیشرفت و بالندگی را طی می‌کند. امروز انقلاب شکوهمند اسلامی مردم ایران به بلندای اقتدار و عظمت دست یافته و در جایگاه تعیین‌کننده قرارگرفته است.
فرمانده کل ارتش تاکید کرد: در پرتو الهام‌بخشی، استکبارستیزی و مقاومت اسلامی، شیطان رانده شده از منطقه، طعم تلخ شکست و سرخوردگی را چشیده و جایگاه خود را از دست داده و در مسیر افول با سردرمداری ترامپ با سرعت بیشتری به سقوط نزدیک می‌شود.
وی یادآور شد: انقلاب اسلامی یک چله‌ پرچالش امّا پرافتخار را پشت سر گذاشته است و بصورت اعجاب‌آور و بی‌سابقه‌ای از مجموعه‌ای از موانع و دشواری‌ها و مشکلات، که هر نظامی را از پادرمی‌آورد ، با وفاداری کامل به آرمان‌ها و ارزش‌ها و مقاومت، در برابر دشمنان با موفقیت عبور کرده و اینک وارد دومین گام برای ساخت تمدن نوین اسلامی و آمادگی برای طلوع خورشید ولایت عظمی شده است.
امیر سرلشکر موسوی گفت: در آغاز فصل جدیدی از حیات طیبه انقلاب اسلامی و طلیعه گام دوم انقلاب، بر همگان بویژه جوانان عزیز لازم است، فراز و فرودهای گذشته را دقیق بشناسند و از رویدادهای گذشته درس بگیرند و با شناخت درست از آرمان‌ها و در مقابل آن دشمنی‌ها، گام‌های عزّت و پیشرفت را محکم‌تر و سریع‌تر بردارند، زیرا دشمن با جدیت به دنبال تحریف واقعیات و حقایق است و از همه ابزارهای شیطانی برای انحراف در مسیر انقلاب بهره می‌گیرد.
فرمانده کل ارتش تصریح کرد: ملّت ایران فتنه‌های زیادی را خنثی کرده و پشت سر گذاشته که بعضاً با خسارت‌هایی هم همراه بوده، دشمن دست از فتنه برنداشته است، از مقابله نظامی تقریباً ناامید شده، در جنگ اقتصادی به یأس رسیده و در آستانه شکست است، امّا از فتنه ناامید نیست، قطعاً بدانید فتنه‌ها در راه است. ملّت ایران؛ جوانان عزیز؛ به خاطر داشته باشید که شیطان یک چهره ندارد، شیطان با لباس هفت‌رنگ و هفت وصله اغواگری می‌کند. دشمنی و عداوت آمریکا با ملّت ایران، نه به موضوع بخصوصی مثل موضوع هسته‌ای منحصر و نه قائم به شخص است،. تضاد غرب و آمریکا با ایران یک تضاد راهبردی است نه تاکتیکی ، اختلاف بین نظام استکبار و جمهوری اسلامی ماهوی و محتوایی و ریشه‌ای است.
امیر سرلشکر موسوی افزود: آمریکا خود را در تقابل با اسلامِ ضداستکباری تعریف کرده و تقابل و حتّی به ظاهر تعاملشان با نظام در همه دوره‌های گذشته و حال و آینده به جهت خنثی‌سازی، براندازی یا انحراف نظام است.
فرمانده کل ارتش گفت: بدون تردید یکی از مهم‌ترین رموز پیروزی انقلاب اسلامی و موفقیت در صحنه‌های مختلف، وجه استکبارستیزی، مبتنی بر بصیرت و انقلابی‌گری بوده است و قطعاً برای ادامه مسیر و پیروزی نهایی، این ویژگی باید حفظ و تقویت شود و شما جوانان عزیز در این راه نقش مهمی بر عهده دارید.
وی خاطرنشان کرد: آموزه‌های دین مبین اسلام و تجربیات سال‌های گذشته نشان داده، هرگز زانو زدن در برابر دشمن بی‌رحم و ناجوانمرد و بوسه‌زدن بر پنجه‌ گرگِ خونخوار، برای انقلاب و مردم دستاوردی نخواهد داشت و تنها راه تعالی، پیشرفت، عزّت و استقلال، حفظ روحیه انقلابی و دفاع از نظام انقلابی، مبتنی بر بصیرت و اطاعت از رهبری است.
امیر سرلشکر موسوی ابراز داشت: نظام سلطه برای ادامه استیلای شیطانی خود، تلاش می‌کند که گفتمان سازش را در قالب واژه‌های خاکستری به ملّت آزاده و حق‌طلب ایران تحمیل کند امّا با پایداری و ایستادگی ملّت بزرگ ایران، امروز گفتمان مقاومت در سراسر منطقه گسترش یافته و به الگویی کارآمد در برابر نظام سلطه تبدیل شده است.
فرمانده کل ارتش تاکید کرد: تغییر رفتار ایران از اردیبهشت 98 و اتّخاذ راهبرد مقاومت فعال باعث تغییر در محاسبات و رفتار نظام استکبار گردیده و عقلای آنها این پیام را درک کرده‌اند که دوران فشار با هزینه صفر به پایان‌رسیده و ایران برای پاسخ به فشارها، امکانات، اراده و اجماعِ لازم را دارد.
وی تصریح کرد: پیام این اجتماع، امروز در یک هزار نقطه کشور برای دشمن این است که ملّت ایران راهی را که آمده با قدرت ادامه خواهد داد. دشمن بداند، نسل جوان ایران هیچگاه از آرمان‌ها و ارزش‌های خود دست برنخواهد داشت و تا آخر ایستاده‌اند. دشمن بداند که تحریم‌ها و تهدیدها و تزویرها و فتنه‌ها در اراده پولادین ملّت خلل ایجاد نخواهد کرد و این ملّت هرگز تسلیم زیاده‌خواهی‌ها و زورگویی‌ها نخواهد شد.
وی ادامه داد: سردمداران شیطان صفت و جنایت‌پیشه مذبوحانه به دنبال فرار از شکست نباشند، این سنت الهی است و راهی است که فرعون‌ها و نمرودها و یزیدها و صدام‌ها رفته‌اند و سردمداران کاخ سیاه و رژیم صهیونیستی به زودی به اسلاف خود خواهند پیوست.
امیر سرلشکر موسوی در پایان گفت: برخی از اندیشمندان غربی با ارائه شواهد و قرائن افول آمریکا را پیش‌بینی کرده اند و مقایسه 20 سال پیش آمریکا با 10 سال پیش و امروز در عرصه‌های سیاسی، اقتصادی و نظامی مؤید این پیش‌بینی است، امّا تکیه‌گاه و استدلال محکم ما وعده‌های الهی است، این وعده تخلف ناپذیر الهی است که قطعاً جبهه حق بر باطل پیروز می‌شود و بندگان صالح خداوند در سراسر زمین حاکم خواهند شد.
