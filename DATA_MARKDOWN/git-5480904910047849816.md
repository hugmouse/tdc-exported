
# Dva bývalí zaměstnanci Twitteru prý špehovali ve prospěch Rijádu

Published at: **2019-11-07T00:56:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/dva-byvali-zamestnanci-twitteru-pry-spehovali-ve-prospech-rijadu/1818120?utm_source=rss&utm_medium=feed)

Washington - Dva bývalí zaměstnanci společnosti Twitter byli ve Spojených státech obviněni, že prováděli špionáž ve prospěch Saúdské Arábie. Vyhledávali soukromé informace o kriticích vlády v Rijádu a předávali je saúdskoarabským činitelům, kteří jim za to platili a dávali luxusní dárky.
Mezi účty, které pracovníci Twitteru prohledávali, byl i ten patřící jistému populárnímu novináři. Jeho příspěvky na této sociální sítí čte sleduje milion lidí. Terčem špionů se stali i další prominentní kritici saúdskoarabské vlády. Údajní špioni prohlíželi uživatelská data více než 6000 lidí, kteří twitter používají.
Tito zaměstnanci Twitteru, kteří v rámci své běžné práce nepotřebovali přístup k soukromým informacím o uživatelích, dostali za odměnu luxusní hodinky a desetitisíce dolarů (řádově statisíce až miliony korun) vyplacených na tajné účty. V souvislosti s tímto případem američtí vyšetřovatelé obvinili ještě třetího muže, který působil jako prostředník mezi pracovníky Twitteru a saúdskoarabskou vládou.
Podle listu The Washington Post americké úřady spojují tyto tři muže s nadací korunního prince Muhammada bin Salmána, který je podezřelý, že loni nechal zavraždit novináře Džamála Chášukdžího. Ten ve svých článcích kritizoval nejvyšší saúdskoarabské vedení.
Twitter v reakci na tyto informace uvedl, že přístup k citlivým informacím má jen omezená skupina vyškolených a prověřených zaměstnanců. "Naším závazkem je chránit ty, kdo používají naši službu k podpoře rovnosti, svobody jednotlivce a lidských práv," uvedla také firma, která si je prý vědoma toho, jakému nebezpečí čelí někteří lidé, již používají její sociální síť k tomu, aby se světem podělili o své názory.
