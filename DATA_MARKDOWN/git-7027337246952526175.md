
# وزیر اطلاعات: در طرح‌های عمرانی جنوب فارس گشایش می‌شود

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697143/%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D8%B1-%D8%B7%D8%B1%D8%AD%E2%80%8C%D9%87%D8%A7%DB%8C-%D8%B9%D9%85%D8%B1%D8%A7%D9%86%DB%8C-%D8%AC%D9%86%D9%88%D8%A8-%D9%81%D8%A7%D8%B1%D8%B3-%DA%AF%D8%B4%D8%A7%DB%8C%D8%B4-%D9%85%DB%8C%E2%80%8C%D8%B4%D9%88%D8%AF)

وزیر اطلاعات گفت: این انتظار وجود دارد که سفر محمود واعظی رئیس دفتر رئیس جمهور به جنوب استان فارس باعث تکمیل پروژه‌های مهم و نیمه تمام این منطقه شود.
حجت الاسلام و المسلمین سید محمود علوی شامگاه چهارشنبه در شورای اداری شهرستان‌های لامرد و مهر با بیان اینکه چند پروژه در آستانه بهره‌برداری در این دو شهرستان وجود دارد،افزود: این انتظار وجود دارد که با پیگیری رئیس دفتر رئیس جمهور که نقش تعیین کننده‌ای در تکمیل طرح های عمرانی کشور دارد طرح‌های عمرانی، صنعتی ،خدماتی و بهداشتی مهم و نیمه تمام شهرستان های لامرد و مهر نیز سریعا با تزریق اعتبار تکمیل و منافع آن در اختیار مردم قرار گیرد.
وزیر اطلاعات عنوان کرد: پیش بینی می شود که با همکاری دستگاه های مختلف طرح های عمرانی در آستانه تکمیل شهرستان مهر و لامرد در سفر آینده رئیس جمهور به استان فارس به بهره برداری برسد.
علوی در ادامه سخنان خود عبادت را تنها به نماز خواندن و روزه گرفتن ندانست و گفت: روح عبادت در زیاد اندیشیدن و تفکر کردن انسان نهفته است.
وی پیوند با آموزه های ائمه اطهار (س) را باعث تحول انسان عنوان کرد.
رئیس دفتر رئیس جمهور چهارشنبه در سفر به جنوب فارس از روند پیشرفت تعدادی از پروژه‌های زیرساختی و توسعه‌ای شهرستان‌های مُهر و لامرد بازدید کرد.
وی به همراه وزیر اطلاعات و استاندار فارس از پالایشگاه گاز پارسیان مهر بازدید و در بدو ورود به لامرد به مقام والای شهدا ادای احترام کرد.
بازدید از منطقه ویژه اقتصادی لامرد، پروژه مجموعه ورزشی منطقه عملیاتی پارسیان، فرودگاه و بیمارستان در حال احداث لامرد از دیگر برنامه های روز چهارشنبه رئیس دفتر رئیس جمهور در سفر به فارس بود.
 شهرستان لامرد در جنوب فارس واقع است.
