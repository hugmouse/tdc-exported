
# Όλα κρίνονται από τα δύο ντέρμπι

Published at: **2019-11-01T12:05:00+00:00**

Author: **O Τσάρλυ**

Original: [www.sport24.gr](https://www.sport24.gr/Columns/Charlie/ola-krinontai-apo-ta-dyo-ntermpi.5630389.html)

Ο Παναθηναϊκός προέρχεται από τρία παιχνίδια που έχει παρουσιαστεί αισθητά βελτιωμένος. Μπορεί να ήταν σκληρό αποτέλεσμα η ήττα από την ΑΕΛ, όμως η εικόνα της ομάδας ήταν καλή.
Έβγαλε ένταση, πίεσε, επέβαλε την παρουσία των γραμμών του σε ψηλά μέτρα, κέρδιζε με μεγάλη συχνότητα την μπάλα ψηλά, πήρε μεγάλο νούμερο κατοχής και έβγαλε ενέργεια. Την περασμένη Τετάρτη με τον Μπουζούκη στην θέση του επιτελικού χαφ πέρασε με καθαρή νίκη από την έδρα της Παναχαϊκής πετυχαίνοντας για πρώτη φορά φέτος τρία τέρματα. Είναι περίεργο που το μεγαλύτερο περιουσιακό στοιχείο, που έχει αυτήν την εποχή ο σύλλογος, δεν χρησιμοποιείται στον ρόλο που θα τον βοηθήσει να εξελιχτεί. Πρέπει να βελτιώσει αδυναμίες στην πίεση των αντιπάλων, να καταφέρει να μην χάνει την κατοχή όταν είναι με πλάτη και να εξελιχτεί.
Καταλαβαίνω πως ο Γιώργος Δώνης θέλει να τον ελευθερώσει από τα αντίπαλα αμυντικά χαφ βάζοντας τον πιο δεξιά, όμως πρέπει να γίνει κατανοητό πως καριέρα θα κάνει στον άξονα. Οπότε θα πρέπει κάποια στιγμή να εκπαιδευτεί και στις δυσκολίες, ώστε να βρει και το πραγματικό του ταβάνι.
Είναι υπερβολικό, να διαβάζουμε στα ρεπορτάζ του Παναθηναϊκού πανηγυρισμούς επειδή σκόραρε σε ροή αγώνα στην Παναχαΐκή, όταν η πραγματικότητα είναι τελείως διαφορετική. Την πραγματικότητα την καταγράφει η βαθμολογία της ομάδας και το δύσκολο πρόγραμμα που έρχεται.
Ασφαλώς και στα τελευταία τρία παιχνίδια υπάρχουν κάποια σημάδια βελτίωσης, όμως υπάρχει απόσταση πέντε θέσεων και τεσσάρων βαθμών από τον βαθμολογικό στόχο, που είναι η είσοδος στην εξάδα. Επίσης ο Παναθηναϊκός έχει μπροστά του δύο δυνατά παιχνίδια στην Τούμπα και το κλασικό Αθηναϊκό ντέρμπι με την ΑΕΚ.
Εδώ θέλω να εξηγήσω ακριβώς πως είναι η κατάσταση στον Παναθηναϊκό, ώστε να γίνει κατανοητό πόσο σημαντικό είναι να δείξει καλό πρόσωπο σε αυτά τα δύο παιχνίδια η ομάδα. Καλό πρόσωπο σημαίνει, να μην διασυρθεί στην Τούμπα, το παιχνίδι είναι πράγματι πολύ δύσκολο όμως ήττα με ήττα έχει διαφορά. Απαγορεύεται νέα ταπείνωση όπως στο Κλεάνθης Βικελίδης και υπάρχει η υποχρέωση για αποτέλεσμα στο εντός έδρας ντέρμπι με την ΑΕΚ.
Το ανέφερα και μετά το παιχνίδι στο Περιστέρι δεν ισχύει πως ο Γιώργος Δώνης έχει βγει ενισχυμένος, από τις εξελίξεις με την αποχώρηση Νταμπίζα. Αυτό που έχει συμβεί είναι πως ο Γιάννης Αλαφούζος κατάλαβε πως στο πλάνο που έχει χαράξει, για την επόμενη ημέρα του Παναθηναϊκού και το πώς θα χειριστεί την κατάσταση που θα δημιουργηθεί μόλις μπουν οι υπογραφές του γηπέδου, του έκανε πολύ κακό η άθλια εικόνα της ομάδας. Το καλοκαίρι για να πετύχει αυτά που έχει στο μυαλό του, θέλει να έχει στα χέρια του έναν Παναθηναϊκό βιώσιμο οικονομικά και έχοντας στο ρόστερ Έλληνες ποδοσφαιριστές με περιθώρια εξέλιξης.
Μετά την ήττα στο Βικελίδης καθησύχασε τον Νίκο Νταμπίζα, τον άφησε να αναλάβει την παραμονή του Γιώργου Δώνη που είχε παραιτηθεί, όμως αποφάσισε να ενημερωθεί για όσα συμβαίνουν στον σύλλογο και να αλλάξει την κατάσταση. Κέρδισε χρόνο, έκανε πολλές επαφές με ανθρώπους εντός και εκτός ομάδας και κατέληξε πως άμεσα πρέπει να απομακρυνθεί ο τεχνικός διευθυντής και πως υπάρχει η πιθανότητα με αυτόν τον τρόπο να ελευθερωθεί ο Γιώργος Δώνης και να γυρίσει την κατάσταση.
Για να καταλάβετε τον τρόπο που λειτουργεί ο Γιάννης Αλαφούζος: Μία εβδομάδα πριν ενημερωθεί τηλεφωνικά ο Νίκος Νταμπίζας για την απόλυση του, είχε συναντηθεί με τον Γιάννη Αλαφούζο και του είχε αναλύσει πλάνο τριετίας και στην συνέχεια έφυγε ταξίδι για να δει νέους ποδοσφαιριστές.
Ο Γιάννης Αλαφούζος όμως, σε αυτές τις περιπτώσεις λειτουργεί στην λογική  "ο κερατάς το μαθαίνει πάντα τελευταίος".
Ο ίδιος ο Αλαφούζος σε επαφές που είχε για να μάθει τι συμβαίνει και να ξεκαθαρίσει μέσα του ποιες αποφάσεις πρέπει να πάρει, τόνιζε πως έδωσε τα κλειδιά στον Νταμπίζα και δεν περίμενε να φύγει από το πλάνο για την ανάδειξη και την εξέλιξη των παιδιών της ακαδημίας, που είναι η προίκα που θέλει να αφήσει.
Μην με ρωτάτε πώς συμβαίνει να μην γνωρίζει τι συμβαίνει στην ομάδα του, πραγματικά δεν έχει λογική. Σας αναφέρω απλά το ρεπορτάζ που έχω κάνει. Όπως και ότι γνωρίζει πως ο Γιώργος Δώνης πίεζε τον Νίκο Νταμπίζα στο να ξεφύγει ο Παναθηναϊκός από αυτό το πλάνο και να αποκτήσει έμπειρους ποδοσφαιριστές.
Ασφαλώς και ζήτησε περιπτώσεις που δεν αποκτήθηκαν και το δικό του σχέδιο ήταν πιο ορθολογικό καθώς είχε ποδοσφαιριστές που κάνουν την διαφορά στην Super League, όμως είναι πραγματικότητα πως και ο προπονητής έχει ευθύνη, που πήγε ένα βήμα πίσω, η δεν εξελίχθηκε όπως θα έπρεπε το περσινό σχέδιο.
Με όλα αυτά θέλω να εξηγήσω πως ο Γιώργος Δώνης είναι σε μία περίοδο κρίσης. Ασφαλώς και εξυπηρετεί να μπορέσει ο ίδιος να γυρίσει την κατάσταση, όμως υπάρχει η υποχρέωση να το κάνει. Η εικόνα έχει βελτιωθεί, όμως ο Παναθηναϊκός με την ήττα από την ΑΕΛ, παραμένει 11ος και αν γνωρίσει στα ντέρμπι που έρχονται δύο ήττες, την 6η θέση θα την βλέπει με το κιάλι.
Υπάρχει μία λεπτομέρεια που δείχνει ακριβώς ποια είναι η κατάσταση. Ο Σάββας Παντελίδης γνωρίζει πως είναι ο επικρατέστερος σε περίπτωση που φύγει ο Γιώργος Δώνης. Μόλις ο Παναθηναϊκός κέρδισε στο Περιστέρι, από το ρεπορτάζ του προερχόταν από τον Ατρόμητο έβγαινε πως ο Αναστασίου είναι τελειωμένος και η ομάδα του Περιστερίου θα κλείσει συμφωνία με τον Σάββα Παντελίδη. 
Όμως ο Έλληνας προπονητής γνωρίζοντας την ευκαιρία που του παρουσιάζεται να εργαστεί στον Παναθηναϊκό, ζήτησε χρόνο. Οπότε αποφασίστηκε να πάνε παιχνίδι με παιχνίδι με τον Αναστασίου και όπως γνωρίζω να γίνει και μία συμφωνία κυρίων, σε περίπτωση που δεν πάει καλά το πράγμα στην συνέχεια, για την αποζημίωση του.
Ας γυρίσουμε όμως στο θέμα μας. Ο Παναθηναϊκός είναι πράγματι βελτιωμένος και η εικόνα που έχει στα τελευταία παιχνίδια δεν δικαιολογεί αλλαγή προπονητή. Όμως έγιναν πολλά λάθη, τα οποία έχουν κρατήσει την ομάδα πολύ χαμηλά βαθμολογικά και μπροστά υπάρχουν δύο πολύ απαιτητικά παιχνίδια και μία υποχρέωση να βγει όρθια, για να μην υπάρξουν σημαντικές αλλαγές στη διακοπή.
Την Κυριακή στην Τούμπα πρέπει να μην ζήσουμε παρόμοια εικόνα με το Βικελίδης και στο ντέρμπι με την ΑΕΚ, υπάρχει απαίτηση αποτελέσματος. Νομίζω πως γίνεται κατανοητό αυτό και από την βαθμολογική θέση του συλλόγου, αν ηττηθεί ο Παναθηναϊκός όπως λέει η λογική στην Τούμπα και στην συνέχεια χάσει και το Αθηναϊκό ντέρμπι, θα έχει μείνει με 8 βαθμούς σε 10 παιχνίδια.
Θα βρίσκεται μία ανάσα από το γκρουπ με Πανιώνιο, Λαμία, Παναιτωλικό που είναι ξεκάθαρο πως θα δώσουν μάχη για την παραμονή και την εξάδα θα την βλέπει με το κιάλι. Αυτά τα δύο παιχνίδια που έρχονται είναι τελικοί, η κατάσταση στην ομάδα είναι πιο οριακή από ότι φαίνεται από τα ρεπορτάζ, υπάρχει η υποχρέωση η ομάδα να είναι αξιοπρεπής στην Τούμπα και το ντέρμπι με την ΑΕΚ είναι τελικός. Αν έρθουν δύο ήττες, θα υπάρξουν εξελίξεις.
