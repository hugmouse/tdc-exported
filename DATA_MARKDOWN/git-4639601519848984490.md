
# Γιόακιμ Γκάουκ: Αναγκαίο να εμπνεόμαστε από προσωπικότητες όπως ο Κάρολος Παπούλιας

Published at: **2019-11-02T10:00:46+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/politics/gioakim-gkaouk-anagkaio-na-empneomaste-apo-prosopikotites-opos-o-karolos-papoulias/)

«Είναι ασφαλώς μια συγκινητική στιγμή για μένα να μιλήσω για έναν Έλληνα, έναν Ευρωπαίο, έναν αντιστασιακό και ένα φίλο της Δημοκρατίας» τόνισε ο πρώην Πρόεδρος της Ομοσπονδιακής Δημοκρατίας της Γερμανίας Γιόακιμ Γκάουκ στην ομιλία του κατά την τελετή απονομής του «Βραβείου Πολιτισμού 2019» στον πρώην Πρόεδρο της Ελληνικής Δημοκρατίας Κάρολο Παπούλια.
Και εξέφρασε τη λύπη του «που για λόγους υγείας δεν μπορεί να παρευρίσκεται ένας ιδιαίτερος άνθρωπος, ο οποίος κέρδισε την εκτίμηση πολλών στην Ελλάδα αλλά και στη Γερμανία, με την οποία συνδέεται με πολλούς τρόπους και για τους οποίους η ελευθερία είναι κάτι σημαντικό, για τους οποίους η αντίσταση κατά των γερμανών κατακτητών, οι οποίοι διέπραξαν τρομερά εγκλήματα στην Ελλάδα, σημαίνει κάτι».

        Διαβάστε ακόμη : Με πλοία του Πολεμικού Ναυτικού στην Ελευσίνα 795 αιτούντες άσυλο από τη Μόρια
      
«Τον τιμά όχι μόνο η Ένωσή σας, αλλά και κάθε Γερμανός ο οποίος σέβεται την ελευθερία. Ανήκω και εγώ στη γενιά που μάθαινε αρχαία ελληνικά. Για πολλούς και για μένα είναι ακατανόητο πώς είναι δυνατόν ένας λαός, όπως ο γερμανικός, ο οποίος θαύμαζε τόσο πολύ τον ελληνικό πολιτισμό, διέπραξε τέτοιες αποτρόπαιες θηριωδίες στην Ελλάδα. Θεωρώ πως είναι αναγκαίο να θυμόμαστε και να εμπνεόμαστε από προσωπικότητες όπως ο Κάρολος Παπούλιας, που αντιστάθηκαν στην Κατοχή και κατά τη διάρκεια της χούντας. Πρέπει να ανακαλούμε στη μνήμη μας τέτοια γεγονότα, ώστε να μη γίνει η ζωή με ελευθερία μια ρουτίνα και η ευρωπαϊκή ιδέα να μη φθαρεί» επισήμανε.
Ο πρώην Γερμανός Πρόεδρος έκανε μια αναδρομή στη ζωή του κ. Παπούλια και αναφέρθηκε στα γεγονότα που τη σημάδεψαν, όπως ήταν τα χρόνια της γερμανικής κατοχής, της παραμονής του στην Κολωνία, όπου έκανε τη διδακτορική του διατριβή στο Δίκαιο, και στη συμμετοχή του στον αντιδικτατορικό αγώνα στο εξωτερικό, στην πολιτική πορεία του στη μεταδικτατορική Ελλάδα, στη θητεία του στο υπουργείο Εξωτερικών, «στο οποίο εργάστηκε για τα δικαιώματα της Ελλάδας χωρίς να θέτει σε αμφισβήτηση την ίδια την Ευρώπη».
Και υπογράμμισε επίσης ότι «ως πρόεδροι δεν συγκαλύψαμε προβλήματα, αλλά συμβάλατε στο να βρεθούν τρόποι επίλυσής τους. Και γι’ αυτό σας είμαι ευγνώμων».
Στη συνέχεια ο Γιόακιμ Γκάουκ αναφέρθηκε στις προγραμματισμένες στην Αθήνα από το Ελληνογερμανικό Επιμελητήριο και τη γερμανική πρεσβεία εκδηλώσεις για την καινοτομία, τις οποίες χαιρέτισε, όπως επίσης και στη δημιουργία του Ελληνογερμανικού Ιδρύματος Νεολαίας.
«Είναι θετικό να παραμείνουμε δικτυωμένοι μεταξύ μας, διότι βοηθά την ανάπτυξη των σχέσεών μας. Είμαι ευγνώμων και ως γερμανός πολίτης, διότι ο Κάρολος Παπούλιας συνέβαλε σε αυτό».
Ο πρώην γερμανός Πρόεδρος κατέληξε υπενθυμίζοντας όσα είχε πει στο χωριό Λιγκιάδες της Ηπείρου, όπου οι Ναζί εκτέλεσαν εν ψυχρώ 92 άτομα, κυρίως μικρά παιδιά και ηλικιωμένους:
«Είμαι ευγνώμων διότι ο Κάρολος Παπούλιας με συνόδεψε ο ίδιος κατά την επίσκεψή μου εκεί το 2014, σε μια περίοδο κατά την οποία οι ελληνογερμανικές σχέσεις ήταν τεταμένες, διότι ήθελε να είναι και αυτός παρών. Ήταν κατ’ εμέ ένα από τα μεγαλύτερα θαύματα που μπορούν να συμβούν στην κατεύθυνση της συμφιλίωσης. Τείνατε χείρα φιλίας στους Γερμανούς, αν και πολλοί στην οικογένειά σας, στο περιβάλλον σας, σε ολόκληρη την Ελλάδα υπέφεραν κατά τη γερμανική κατοχή. Σας είμαστε ευγνώμονες. Αποδείξατε ότι η συμφιλίωση μπορεί να υπάρξει ακόμα και μετά απίστευτο πόνο. Είναι πολύ σημαντικό αυτό για μένα».
Η κόρη του Κάρολου Παπούλια Άννα παρέλαβε εκ μέρους του το βραβείο από την πρόεδρο της Ομοσπονδίας Ελληνογερμανικών Εταιρειών Φιλίας (Vereinigung der Deutsch-Griechischen Gesellschaften), Ζίγκριντ Σκαρπέλη-Σπερκ, και διάβασε το χαιρετισμό του, στον οποίον αναφέρονταν μεταξύ άλλων τα εξής:
«Ήρθα στη Γερμανία ως φοιτητής, συμμετείχα στην αντιδικτατορική αντίσταση, την οποία στήριξαν με πολλούς τρόπους φοιτητικές οργανώσεις, η Deutsche Welle και τα κόμματα, ιδίως το Σοσιαλδημοκρατικό Κόμμα της Γερμανίας (SPD). Η αλληλεγγύη τους παραμένει ανεξίτηλη στη μνήμη μου. Ήρθα ως φοιτητής και φεύγοντας για την Ελλάδα άφησα ένα κομμάτι του εαυτού μου εδώ. Οι κόρες μου μεγάλωσαν εδώ, τα εγγόνια μου μεγαλώνουν, όπως και πολλά παιδιά της λεγόμενης τρίτης γενιάς, με την αγάπη και για τις δύο χώρες στην καρδιά τους. Σταθερή πεποίθησή μου είναι ότι η βαθιά γνώση της ιστορίας είναι αναγκαία για να προχωρήσεις παραπέρα. Δεν μιλώ μόνο από την πλευρά των θυμάτων. Νομίζω ότι αυτό ισχύει και για την γερμανική κοινωνία, η οποία επεξεργάστηκε με ένα μοναδικό τρόπο παγκοσμίως το παρελθόν της. Με το γερμανό ομόλογό μου επισκεφτήκαμε και το χωριό Λιγκιάδες της Ηπείρου, όπου ζήτησε συγγνώμη εκ μέρους του γερμανικού λαού για τα εγκλήματα των Ναζί. Ευχαριστώ για τη βράβευση και υπόσχομαι να κάνω το καλύτερο δυνατόν για την ενίσχυση των ελληνογερμανικών σχέσεων. Έλληνες και Γερμανοί έχουμε μόνο να κερδίσουμε ο ένας από τον άλλον πέραν όλων των οικονομικών δογμάτων» όπως τόνισε.
Στην εκδήλωση που διοργάνωσε η Ομοσπονδία Ελληνογερμανικών Εταιρειών Φιλίας (Vereinigung der Deutsch-Griechischen Gesellschaften) χθες το βράδυ στον ιερό ναό Αγίας Τριάδος του ιστορικού Πανεπιστημίου του Βερολίνου Humboldt, παρέστησαν και χαιρέτισαν ο πρόεδρος της Ομοσπονδίας Ελληνογερμανικών Εταιρειών Φιλίας του Βερολίνου καθηγητής Στέφαν Σμιτ, ο γερουσιαστής Οικονομικών του Βερολίνου Ματίας Κόλατς, η υφυπουργός για θέματα Οικογένειας, Γυναικών και Νεότητας Γιουλιάνε Ζάιφερτ, ο πρέσβης της Ελληνικής Δημοκρατίας στο Βερολίνο, Θεόδωρος Δασκαρόλης, και ο Αρχιμανδρίτης του Οικουμενικού Πατριαρχείου Εμμανουήλ Σφιάτκος.
Το μουσικό μέρος της εκδήλωσης κάλυψε η χορωδία «Πολυφωνία» του Βερολίνου.
(Πηγή πληροφοριών: ΑΠΕ – ΜΠΕ)

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
