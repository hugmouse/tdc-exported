
# झारखंड चुनाव 2019ः महारथियों के मुकाबले में उठेंगे पानी पर सवाल

Published at: **2019-11-07T18:31:14+00:00**

Author: **हिन्दुस्तान टीम,जमशेदपुर**

Original: [https://www.livehindustan.com](https://www.livehindustan.com/jharkhand/story-jharkhand-assembly-elections-2019-know-all-about-doltonganj-assembly-constituency-2837515.html)

Daltonganj Assembly Constituency: डालटनगंज विधानसभा क्षेत्र की लड़ाई हमेशा से दिलचस्प रही है। इस क्षेत्र ने झारखंड की राजनीति में कई कद्दावर नेतृत्व दिये। इस बार भी यहां लड़ाई जोरदार होगी। पानी की कमी से जूझते इस क्षेत्र में नेताओं को लोगों के सवालों से जूझना होगा। गठबंधन के अंतिम रूप लेने के बाद यहां राजनीतिक उलट फेर की संभावना से भी इनकार किया जा सकता है। प्रस्तुत है सतीश सुमन की रिपोर्ट।
डालटनगंज विधानसभा क्षेत्र में लड़ाई चाहे किसी के भी बीच हो, पानी उसमें महत्वपूर्ण भूमिका निभायेगा। सरुअत पहाड़ की चोटी से उत्तर कोयल व अमानत नदियों के संगम तक फैले इस क्षेत्र का हर परिवार पानी के लिए परेशान रहता है। इन लोगों को अधूरी जलापूर्ति योजना रोज चिढ़ाती है।
यह सच है कि इस विधानसभा क्षेत्र के कई गांवों में अब माओवादियों का खौफ नहीं रहा और जंगल की सड़कों पर भी फर्राटे के साथ गाड़ियां दौड़ती है। बिजली आपूर्ति में सुधार हुआ है और पलामू मेडिकल कॉलेज की स्थापना भी हो गयी है। किंतु हकीकत यह भी है कि मेदिनीनगर में  जाम के कारण गाड़ियां रेंगती हैं। खासमहाल की जमीन के लीज नवीकरण की जटिलताएं दूर नहीं हो पायी। पलामू औद्योगिक क्षेत्र विकास प्राधिकार का सपना पूरा नहीं हो सका। न खेतों को पानी मिल सका और न ही मेदिनीनगर नगर निगम में अपग्रेड होने के बावजूद यिह नयोजित शहर का रूप ही ले सका।
सामान्य श्रेणी के इस क्षेत्र  में पिछड़ा वर्ग के मतदाता बड़ी भूमिका निभाते हैं। लेकिन उनका वोट बंटता भी है। 2014 में इस सीट को कांग्रेस के केएन त्रिपाठी से झाविमो के प्रत्याशी आलोक कुमार चौरसिया ने छीना था। परंतु साल भर के बाद ही आलोक कुमार चौरसिया भाजपा के हो गये। भाजपा के समर्थकों का मानना है कि इससे उनके दल की ताकत बढ़ी है। इधर केएन त्रिपाठी फिर से ताल ठोक रहे है लेकिन यह तय नहीं है कि गठबंधन में यह सीट कांग्रेस को मिलेगी या नहीं। वैसे केएन त्रिपाठी के समर्थकों का दावा है कि वे किसी भी सूरत में यहां से चुनाव लड़ेंगे। इधर झाविमो इसे अपनी सीट मानकर चुनाव लड़ने की तैयारी कर रहा है। दो से तीन दिन में इस क्षेत्र से उम्मीदवारों की स्थिति और संघर्ष के कोण भी साफ होंगे।

        राजनीतिक इतिहास
      
डालटनगंज से यहां केवल तीन बार कांग्रेस की जीत हुई है। 1952 में पहले विधायक कांग्रेस के अमिय कुमार घोष बने। 1957 में प्रसोपा से उमेश्वरी चरण, 1962 में निर्दलीय सच्चिदानंद त्रिपाठी चुनाव जीते थे। 1967, 1969 और 1972 में संसोपा से तथा 1977 में जनता पार्टी से पूरनचंद विधायक चुने गये। 1980 और 1990 में भाजपा से, 1995, 2000 और 2005 में जदयू से तथा 2007 के उपचुनाव में निर्दलीय रहकर इंदर सिंह नामधारी विधायक बने। 2009 में कांग्रेस के केएन त्रिपाठी चुनाव जीते। 2014 में झाविमो के टिकट पर जीतने वाले आलोक कुमार चौरसिया भाजपा में शामिल हो गये हैं।

        लोस चुनाव में भाजपा थी आगे
      
डालटनगंज पलामू लोकसभा क्षेत्र का हिस्सा है। पिछले लोकसभा चुनाव में इस क्षेत्र से भाजपा राजद के मुकाबले लगभग बारह हजार मतों से आगे थी।

        दावेदार कौन
      
भाजपा से आलोक चौरसिया, मनोज सिंह,   कांग्रेस से केएन त्रिपाठी, चंद्रशेखर शुक्ला, जेवीएम से दिलीप सिंह नामधारी आदि।

        दावे-प्रतिदावे
      
आलोक चौरसिया, भाजपा विधायक  ने कहा कि पांच साल में सड़क, बिजली, शिक्षा के क्षेत्र में काफी काम हुए हैं। यह सच है कि क्षेत्र में अपेक्षित समय नहीं दे पाया क्योंकि पूर्व विधायक द्वारा किये गये केस में परेशान रहा। बीते पांच साल ने काफी सिखाया है। अगले पांच साल के लिए आशीर्वाद मिला तो हर क्षेत्र में तेज विकास कर पाने में सक्षम रहूंगा।
के.एन. त्रिपाठी , 2014 में कांग्रेस प्रत्याशी ने कहा कि मैंने डालटनगंज को तेज विकास की पटरी पर लाकर खड़ा कर दिया था। लेकिन  2014 में जहां क्षेत्र को छोड़ा था वहां से आगे कुछ काम नहीं हो सका। क्षेत्र के लोग पीने के पानी के लिए भी तरस रहे हैं। कोयल नदी के नये पुल से आवागमन शुरू नहीं हो सका और बाइपास का निर्माण अधूरा रह गया।

        क्षेत्र की विशेषता
      
डालटनगंज विधानसभा क्षेत्र का मुख्य केंद्र मेदिनीनगर अंग्रेजों द्वारा नियोजित शहर है। यहां विष्णु मंदिर का उदघाटन प्रख्यात स्वतंत्रता सेनानी महामना पं. मदन मोहन मालवीय ने किया था। मेदिनीनगर का रामनवमी महोत्सव विख्यात है। लाह, पलाश, अरहर, मक्का और तिल यहां की पहचान है। एक समय यह क्षेत्र माओवादियों के प्रभाव में था लेकिन अब काफी हद तक उनकी पकड़ खत्म हुई है।

        जनता का दर्द
      
-सुदना के अजय सिंह ने कहा कि डाल्टनगंज की हालत में कोई सुधार नहीं है। इस पूरे विधानसभा क्षेत्र में किसी तरह का कोई विकास का कार्य नहीं हो पाया है।
-नावाटोली के एम अख्तर ने कहा कि इस क्षेत्र की जनता विकास से दूर है। बुनियादी जरूरतें भी शहरी क्षेत्र में पूरी नहीं हो सकी। पानी के लिए अब जाड़े में भी परेशान होना पड़ रहा है। 
-शाहपुर के भोला पांडेय ने कहा कि मेडिकल कॉलेज की पूरी मांग पूरी हुई। चैनपुर में भी कॉलेज बन रहा है। यह सही है कि विधायक को जितना सक्रिय होना चाहिए था वह नहीं हो सके।
-बेलवाटिकर के संतोषचंद्र दास ने कहा कि क्षेत्र में विकास के कार्य हुए है। परंतु युवाओं को रोजगार के लिए पलामू में कुछ काम नहीं हुआ।  

        2014 के चुनाव नतीजे
      
1.आलोक चौरसिया-जेवीएम-59202
2.केएन त्रिपाठी-कांग्रेस-54855
3.मनोज कुमार सिंह-भाजपा-42597
4.दिलीप सिंह नामधारी-निर्दलीय-18892
5.अजीमुद्दीन मियां-निर्दलीय-3104
6.अमलेश प्रसाद-निर्दलीय-2031
7.पीके सिद्धार्थ-भारतीय सुराज दल-1659
8.श्रीपति सिंह-निर्दलीय-1354
9.चंद्रदेव सिंह-निर्दलीय-1258
10.विनोद कुमार-बीएसपी-1241
11.इंदू देवी-निर्दलीय-1167
12.संजीव कुमार तिवारी-झामुमो-1008
13.विनोद कुमार शर्मा-निर्दलीय-907
14.गिरिजा सिंह-नवजवान संघर्ष मोर्चा-855
15.संतोष कुमार दूबे-838
16.रासबिहारी प्रसाद गुप्ता-जय भारत समानता पार्टी-817
17.महेन्द्र सिंह-झारखंड पार्टी-734
18.बिहारी राम-सीपीआईएम-688
19.रामराज पासवान-सपीपीआईएमएल-670
20.ओशो कृष्णा-निर्दलीय-591
21.रविन्द्र चौधरी-मानव मुक्ति मोर्चा-558
22.मो. कलाम-जनता दल राष्ट्रवादी-535
23.मोहन यादव-समाजवादी पार्टी-524
24.फूली सिंह-निर्दलीय-494
25.मनीष कुमार-निर्दलीय-441
26.महेन्द्र प्रसाद सोनी-जेकेकेपी-369
27.नोटा-1378
