
# Президент Молдови припустив можливість відставки уряду

Published at: **2019-11-07T06:15:12+00:00**

Author: ****

Original: [Європейська правда](https://www.eurointegration.com.ua/news/2019/11/7/7102730/)

Президент Молдови Ігор Додон не виключає відставки уряду через конфлікт між партіями влади.
Про це повідомляє "Європейська правда" з посиланням на Newsmaker.
Додон ввечері 6 листопада зустрівся з прем'єр-міністром Майєю Санду і спікером парламенту Зінаїдою Гречаний.
Додон сказав, що розмова з Санду була спокійною - "говорили, як відповідальні, зрілі політики".
Коментуючи рішення уряду взяти на себе відповідальність за зміну закону "Про прокуратуру", Ігор Додон сказав, що вважає його неприйнятним. Також він зазначив, що перед таким кроком Санду могла б обговорити свої дії з партнерами по коаліції.
Додон вважає, що найкращим виходом із ситуації стала б відмова уряду від цього рішення. Президент також вважає, що уряд має відкликати міністра юстиції Олесю Стамате. У такому випадку, за його словами, у ACUM може бути можливість вибрати нову кандидатуру на пост міністра, а конкурс на посаду генпрокурора можна організувати заново.
В іншому випадку, за словами Додона, є ймовірність, що уряд можуть відправити у відставку. Партія соціалістів, за його словами, прийме рішення про це в найближчі дні на республіканській раді.
Додон також повідомив, що на 7 листопада у нього запланована зустріч з послами, акредитованими в Молдові, де теж буде обговорюватися ситуація, що склалася.
Нагадаємо, 6 листопада уряд взяв на себе відповідальність перед парламентом за поправки в закон "Про прокуратуру". Це означає, що, якщо парламент у триденний термін не ініціює винесення вотуму недовіри уряду, то поправки автоматично набудуть чинності. Згідно з поправками, прем'єр-міністр обере кандидатів на пост генпрокурора і потім представить їх Вищій раді прокурорів.
До цього міністр юстиції Стамате анулювала результати конкурсу на посаду генпрокурора. Вона розповіла, що один з членів комісії занижував оцінки кандидатам, які отримали досить високий бал у інших членів комісії. Партія соціалістів у свою чергу зажадала від Стамате добровільно піти у відставку.
