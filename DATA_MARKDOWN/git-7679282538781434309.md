
# INDvsWI: पूनम के बल्ले और गेंदबाजों ने दिलाई भारत को जीत

Published at: **2019-11-04T06:17:20+00:00**

Author: **एजेंसी,एंटिगा**

Original: [https://www.livehindustan.com](https://www.livehindustan.com/cricket/story-india-vs-windies-2nd-odi-indian-women-level-series-beat-west-indies-by-53-runs-2830847.html)

India vs West Indies, Women Cricket: पूनम राउत के अर्धशतक के बाद स्पिनरों की फिरकी के जादू से भारत ने आईसीसी महिला चैंपियनशिप के दूसरे वनडे अंतरराष्ट्रीय मैच में वेस्टइंडीज के खिलाफ 53 रन से जीत दर्ज की। भारत के 192 रन के लक्ष्य का पीछा करते हुए वेस्टइंडीज की टीम 47.2 ओवर में 138 रन पर ढेर हो गई, जिससे मेहमान टीम ने तीन मैचों की सीरीज 1-1 से बराबर करा दी।
बाएं हाथ की स्पिनर राजेश्वरी गायकवाड़ (27 रन पर दो विकेट), लेग स्पिनर पूनम यादव (26 रन पर दो विकेट) और ऑफ स्पिनर दीप्ति शर्मा (25 रन पर दो विकेट) ने दो-दो विकेट चटकाकर मेजबान टीम की पारी को समेटने में अहम भूमिका निभाई। इससे पहले टॉस जीतकर बल्लेबाजी करने वाले भारत की शुरुआत खराब रही। टीम ने जल्द ही सलामी बल्लेबाजों प्रिया पूनिया (05) और जेमिमा रोड्रिग्ज के विकेट गंवा दिए, जिससे नौ ओवर में टीम का स्कोर दो विकेट पर 17 रन हो गया।
पूनम (77), कप्तान मिताली राज (40) और उप कप्तान हरमनप्रीत कौर (46) ने इसके बाद उम्दा बल्लेबाजी करते हुए टीम को सम्मानजनक स्कोर तक पहुंचाया। पूनम और मिताली ने तीसरे विकेट के लिए 66 रन की साझेदारी की। दोनों ने चार-चार चौके मारे। शेनेटा ग्रिमोंड ने 29वें ओवर में मिताली को आउट करके इस साझेदारी को तोड़ा।
पूनम को इसके बाद हरमनप्रीत के रूप में भरोसेमंद साथी मिली। दोनों ने चौथे विकेट के लिए 93 रन की साझेदारी की। हरमनप्रीत के 48वें ओवर में आलिया एलेन की गेंद पर बोल्ड होने से यह साझेदारी टूटी। वेस्टइंडीज की ओर से आलिया (38 रन पर दो विकेट) और एफी फ्लेचर (32 रन पर दो विकेट) ने दो-दो विकेट चटकाए जबकि शाबिका गजनबी (23 रन पर एक विकेट) और ग्रिमोंड (22 रन पर एक विकेट) ने एक-एक विकेट हासिल किया।
लक्ष्य का पीछा करते हुए वेस्टइंडीज की शुरुआत भी खराब रही। टीम ने चौथे ओवर में ही सलामी बल्लेबाज स्टेसी ऑन किंग (06) का विकेट गंवा दिया। उन्हें शिखा पांडे (19 रन पर एक विकेट) ने बोल्ड किया। मेजबान टीम को 25वें ओवर में बड़ा झटका लगा जब सलामी बल्लेबाज नताशा मैकलीन (15) रिटायर्ड हर्ट हो गईं। 
कप्तान स्टेफनी टेलर (20) और शेमाइन कैंपबेल (39) ने इसके बाद पारी को संभाला, लेकिन रन गति में इजाफा करने में नाकाम रहीं। पूनम यादव ने स्टेफनी को एलबीडब्ल्यू आउट करके यह साझेदारी तोड़ी। भारतीय स्पिनरों ने नियमित अंतराल पर विकेट चटकाकर मेजबान टीम पर लगातार दबाव बनाए रखा और अंतत: पूरी टीम 47.2 ओवर में ढेर हो गई। वेस्टइंडीज की ओर से शेमाइन शीर्ष स्कोरर रही। तीसरा और अंतिम वनडे अंतरराष्ट्रीय मैच बुधवार को खेला जाएगा।
