
# തർക്കം തീർക്കാതെ വയ്യ; യോജിപ്പിന് ബിജെപി–സേനാ അണിയറ നീക്കം

Published at: **2019-11-07T01:32:00+00:00**

Author: **https://www.facebook.com/manoramaonline**

Original: [ManoramaOnline](https://www.manoramaonline.com/news/india/2019/11/07/bjp-shiv-sena-government-formation-attempts-on.html)

മുംബൈ ∙ ശിവസേനയുമായുള്ള സഖ്യസാധ്യത എൻസിപി അധ്യക്ഷൻ ശരദ് പവാർ തള്ളിയതിനു പിന്നാലെ, മുഖ്യമന്ത്രി ദേവേന്ദ്ര ഫഡ്നാവിസ് വിളിച്ചുചേർത്ത മന്ത്രിസഭായോഗത്തിൽ 6 ശിവസേന മന്ത്രിമാർ പങ്കെടുത്തു. ഇതോടെ, മഹാരാഷ്ട്രയിലെ രാഷ്ട്രീയ പ്രതിസന്ധിക്ക് ഉടൻ പരിഹാരമാകുമെന്നു സൂചന.
മുഖ്യമന്ത്രിയുടെ യോഗത്തിൽ ശിവസേനാ മന്ത്രിമാരുമായി ബിജെപി സംസ്ഥാന നേതൃത്വം അധികാര വിഭജനത്തെക്കുറിച്ച് പ്രാഥമിക ചർച്ച നടത്തിയെന്നാണു വിവരം. തുടർന്നു നടന്ന ബിജെപി സംസ്ഥാന ഏകോപന സമിതി യോഗത്തിലും ഇതെക്കുറിച്ച് കൂടിയാലോചനകളുണ്ടായി. സ്വീകാര്യമായ നിർദേശങ്ങൾ ഉടൻ ഉരുത്തിരിയുമെന്നും നേർക്കുനേർ പോരാട്ടത്തിനു പിന്നാലെ ഇരു പാർട്ടികളും കൈ കോർക്കുമെന്നുമാണ് വിലയിരുത്തൽ.
നിയമസഭയുടെ കാലാവധി ശനിയാഴ്ച അവസാനിക്കാനിരിക്കെ ബിജെപി നേതാക്കൾ ഇന്ന് ഗവർണറെ കാണും. രാവിലെ 11.30ന് ശിവസേന എംഎൽഎമാരുടെ യോഗം വിളിച്ചിട്ടുണ്ട്. മുതിർന്ന ബിജെപി നേതാവും കേന്ദ്രമന്ത്രിയുമായ നിതിൻ ഗഡ്കരി ഇന്ന് ആർഎസ്എസ് മേധാവി മോഹൻ ഭഗവതുമായും കൂടിക്കാഴ്ച നടത്തും.
അപ്പോഴും, ഉദ്ധവ് താക്കറെയ്ക്ക് ബിജെപിയിൽ നിന്ന് ഇതുവരെ  വാഗ്ദാനമൊന്നും ലഭിച്ചിട്ടില്ലെന്ന് സേനാ നേതാവ്് സഞ്ജയ് റാവുത്ത് എംപി പ്രതികരിച്ചത്. എന്നാൽ, ശുഭവാർത്ത ഉടൻ ഉണ്ടാകുമെന്നാണു ബിജെപി യോഗത്തിനു ശേഷം പാർട്ടി നേതാവ്് സുധീർ മുൻഗൻതിവാർ പറഞ്ഞത്. ശിവസേന നേതാവ് മുഖ്യമന്ത്രിയാകുന്നതു സംബന്ധിച്ചാവട്ടെ വാർത്തയെന്നായിരുന്നു സഞ്ജയ് റാവുത്തിന്റെ മറുപടി.
∙ ‘ബിജെപിയും ശിവസേനയും ജനവിധി മാനിക്കണം. ഒന്നിച്ച് മൽസരിച്ച അവർ സർക്കാർ രൂപീകരിക്കണം. മഹാരാഷ്ട്രയെ പ്രതിസന്ധിയിൽ നിന്നു കരകയറ്റാനുള്ള മാർഗം അതാണ്. രണ്ടര പതിറ്റാണ്ടിലേറെ പിന്നിട്ട സഖ്യമാണ് അവരുടേത്. ഉടനെയൊ, അൽപം കഴിഞ്ഞോ അവർ ഒരുമിക്കും. ഞങ്ങൾ പ്രതിപക്ഷത്ത് ഇരിക്കും’ – ശരദ് പവാർ, എൻസിപി അധ്യക്ഷൻ
English Summary: BJP Shivsena government formation attempts on
