
# अब सरकारी बैकों में भी ऑनलाइन लेनदेन होगा : योगी आदित्यनाथ

Published at: **2019-11-06T01:55:56+00:00**

Author: **प्रमुख संवाददाता, लखनऊ।**

Original: [https://www.livehindustan.com](https://www.livehindustan.com/uttar-pradesh/story-now-online-transactions-will-also-be-done-in-government-banks-2834484.html)

मुख्यमंत्री योगी आदित्यनाथ ने मंगलवार को यूपी कोआपरेटिव बैंक लि. के अपने इंडियन फाइनेंसियल सिस्टम (आईएफएस) कोड का उद्घाटन किया। मुख्यमंत्री ने कहा कि रिजर्व बैंक ऑफ इंडिया के केंद्रीयकृत भुगतान प्रणाली को अंगीकार किया जाना कोआपरेटिव बैंकों के लिए बड़ी उपलब्धि है। बैंक अब अपने आईएफएस कोड के माध्यम से देश के अग्रणी बैंकों की तर्ज पर कामकाज कर सकेंगे।
लोकभवन में आयोजित समारोह में मुख्यमंत्री ने कहा कि देश की कृषि आधारित व्यवस्था की रीढ़ सहकारिता है। कोआपरेटिव बैंकों में आरटीजीएस और एनआईएफटी की सुविधा के लिए बैंककर्मियों को बधाई। उन्होंने कहा कि देश की खुशहाली में सहकारिता की बड़ी भूमिका है। सहकारिता के माध्यम से किसानों की आमदनी दोगुनी कर उन्हें खुशहाल करने का काम किया जाना है। किसानों की इस समृद्धि में सहकारिता की बड़ी भूमिका होगी।
सहकारिता के क्षेत्र में ढाई वर्षों में हुआ अच्छा काममुख्यमंत्री ने कहा कि पिछली सरकारों ने सहकारिता को बर्बाद कर दिया था। आरबीआई ने तमाम बैंकों के लाइसेंस को रद्द दिया था। पिछले ढाई सालों में इस क्षेत्र में अच्छा कार्य हुआ है। सहकारिता के क्षेत्र में फिर से विश्वास का माहौल बना है। उन्होंने कहा कि तकनीक से भागने से लोग पीछे रह जाते हैं। सहकारिता टीम वर्क है। हर कड़ी का मजबूत होकर काम करना जरूरी है। सहकारिता मंत्री मुकुट बिहारी वर्मा ने कहा कि बहुत जल्द पैक्स स्तर पर सचिवों की कमी दूर की जाएगी। उन्होंने मुख्यमंत्री से मांग की कि विधायक निधि से समितियों के गोदामों को ठीक करने का अधिकार दिया जाए। इससे सरकार पर अतिरिक्त बोझ डाले बगैर किसानों की मदद की जा सकती है।
प्रदेश की 1287 शाखाओं को मिला अपना आईएफएस कोडस्वागत संबोधन में प्रमुख सचिव सहकारिता एमवीएस रामीरेड्डी ने बताया कि यूपी कोआपरेटिव बैंक को अपना आईएफएस कोड यूपीसीबी 0000001 मिला है। यह कोआपरेटिव बैंक के ऑनलाइन लेनदेन का अपना प्लेटफार्म है। इस फ्लेटफार्म से आरटीजीएस और एनईएफटी के माध्यम से डिजिटल लेनदेन आसान हो गया। अभी तक यह काम कोआपरेटिव बैंक आईसीआईसीआई के आईएफएस से किराए पर कर रहा था। इसके लिए बैंक को अपना 400 करोड़ रुपये आईसीआईसीआई के पास रखना पड़ रहा था। यूपी कोआपरेटिव के 27 और 50 जिला कोआपरेटिव बैंकों की 1260 शाखाओं के ग्राहकों को डिजिटल लेनदेन में आसानी होगी। यूपी कोआपरेटिव बैंक के सभापति तेजवीर सिंह ने आभार व्यक्त किया। इस मौके पर आयुक्त/निबंधक सहकारिता एसबीएस रंगाराव, अपर आयुक्त बैंकिंग व एमडी सहकारी ग्राम विकास बैंक आंद्रा वामसी, यूपी कोआपरेटिव बैंक के एमडी भूपेंद्र कुमार प्रमुख रूप से मौजूद थे। 
