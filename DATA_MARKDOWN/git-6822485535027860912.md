
# آیت‌الله مکارم شیرازی: ترویج برنامه‌های فرهنگی راهکار مبارزه با تکفیری‌ها است

Published at: **2019-11-03T13:26:00+00:00**

Author: ****

Original: [جامعه خبری تحلیلی الف](https://www.alef.ir/news/3980812111.html)

مرجع و فقیه عالی قدر گفت: برای مبارزه با تکفیر سه راه سیاسی، نظامی و فرهنگی وجود دارد که راه های سیاسی و نظامی بدون راه های فرهنگی به نتیجه نمی رسد.
به گزارش ایسنا، آیت الله مکارم شیرازی امروز یکشنبه (12 آبان) طی پیامی تصویری به همایش نقش استکبار جهانی در حمایت از جریان های افراطی و تکفیری و راه های مقابله با آن که در مجتمع نور کردستان، برگزار شد، اظهار کرد: روشن است امروز بزرگترین خطر که عالم اسلام را تهدید می کند خطر تکفیری هاست و نگاه به جهان اسلام آتش برافروخته تکفیری ها را در همه جا نشان می دهد.
وی افزود: تکفیری ها برخی از کشورهای اسلامی را تبدیل به ویرانه کرده اند، در سوریه، عراق، یمن و سایر کشورهای دیگر آتشی روشن کرده اند که دامن شیعه و اهل سنت را گرفته است و این خطری برای جهان اسلام است.
این مرجع و فقیه عالی قدر عنوان کرد: در جاهایی که آتش روشن نشده است نیز نا امنی وجود دارد، امروز می بینیم تکفیری ها در کشورهایی همچون ترکیه گاه و بی گاه جنایاتی می کنند و خطرهایی به راه می اندازند، این خطر در کشورهای غیر اسلامی هم محسوس است و لذا باید گفت تکفیری ها خطری برای کل بشریت هستند.
وی بیان کرد: برای مبارزه با تکفیر سه راه سیاسی، نظامی و فرهنگی وجود دارد که راه های سیاسی و نظامی بدون راه های فرهنگی به نتیجه نمی رسد، باید جهان اسلام را طوری روشن کرد تا همگان بدانند که تکفیری با روح و جسم اسلام سازگار نیست و افراد جذب آن نشوند.
مکارم شیرازی افزود: کنگره های تکفیری برگزار شده در قم، جذب داعش را بسیار کم کرده است و این نشان می دهد که کار فرهنگی تاثیر گذار است، لذا مسئولان و مدیران باید دست به دست هم دهند تا بیگانگی تکفیری ها از اسلام را مشخص کنند.
وی تصریح کرد: دین کشتار، خون ریزی و تخریب با دین و حقیقت اسلام مغایرت دارد و هدف آن بد نام کردن اسلام است.
این مرجع و فقیه عالی قدر خاطرنشان کرد: در حال حاضر اسلام در جهان در حال پیشروی است و تکفیری ها در صدد ممانعت از این پیش روی هستند، لذا ما باید تلاش کنیم که با کار فرهنگی نشان دهیم اسلام دین حقیقت است و با این ها مغایرت دارد.
وی یادآور شد: تکفیری ها جزء مذاهب اسلام نیستند و از آن جدا هستند، امید است با ترویج برنامه های فرهنگی آگاهی بیشتری به مردم داده شود و دست به دست هم داده تا با برنامه های سیاسی، نظامی و فرهنگی جهان از شر تکفیری ها نجات یابد.
