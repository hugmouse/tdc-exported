
# گلایه رئیس دیوان عالی کشور از حجم بالای پرونده‌ها قضایی

Published at: **2019-11-02T21:14:00+00:00**

Author: ****

Original: [جامعه خبری تحلیلی الف](https://www.alef.ir/news/3980811197.html)

رئیس دیوان عالی کشور گفت: یکی از مشکلات اساسی قوه قضائیه حجم بالای ورودی پرونده به محاکم است و در برنامه‌ها و سیاست‌های مسؤولان عالی این قوه کاهش آن در دستور کار جدی قرار گرفته است.
به گزارش فارس، رئیس دیوان عالی کشور و هیأت همراه در بدو ورود به اصفهان با حضور در گلستان شهدا و قرائت فاتحه، مزار شهدای دفاع مقدس را زیارت کرده و پس از آن در مسجد الغفور اصفهان در جمع مردم، حاضر و با برگزاری ملاقات عمومی از نزدیک با مردم دیدار و به سؤالات آن‌ها پاسخ گفتند.
حجت‌الاسلام سید احمد مرتضوی مقدم هدف از سفر به اصفهان را عرض خداقوت به همکارانش در دادگستری اصفهان اعلام و بیان داشت: یکی از مشکلات اساسی قوه قضاییه حجم بالای ورودی پرونده به محاکم است و در برنامه‌ها و سیاست‌های مسؤولان عالی این قوه کاهش آن در دستور کار جدی قرار گرفته است.
رئیس دیوان عالی کشور افزود: یکی از راهکارهای مؤثر در این راستا آن است که متولیان فرهنگ جامعه و حقوقدانان به میدان آمده و با ارشادات و راهنمایی‌های لازم برای مردم در مجامع مختلف باعث ارتقای سطح آگاهی‌های عمومی در زمینه‌های مختلف اجتماعی شده و زمینه‌ساز کاهش مراجعات به دادگستری‌ها شوند.
وی توجه به قسط و عدل را از دیگر مباحث مهم دانست و بیان داشت: بر اساس توصیه قرآنی که خداوند عامه مؤمنان را به برقراری قسط و عدل در زندگی دعوت نموده است ضروری است همگان قائل به قسط و رعایت اخلاق حسنه در زندگی شوند و در این صورت است که می‌توان شاهد کاهش آمار ورودی به محاکم و دادگستری‌ها باشیم.
مرتضوی در حاشیه این سفر در جمع قضات محاکم تجدیدنظر استان بر دقت و سرعت در تحریر و نگارش آراء از تمامی جهات، تأکید و خاطرنشان ساخت: رأی دادگاه‌های تجدیدنظر یک رأی عالی محسوب می‌شود و باید قضات شریف این محاکم ضمن احقاق حق، آرای سلیس، گویا و جامع صادر نمایند که هم از اتقان بالا برخوردار باشد و هم دارای جنبه آموزشی باشد تا راهنمای قضات بدوی و حتی قابل استفاده و بهره‌برداری آموزشی در دانشگاه‌ها و برای کارآموزان قضایی باشد.
