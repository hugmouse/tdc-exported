
# Slabé čerpanie eurofondov je podľa Remišovej dôsledkom škandálov a neschopnosti vlády

Published at: **2019-11-02T16:35:04+00:00**

Author: **Webnoviny**

Original: [Denník politika](http://dennikpolitika.sk/archiv/88512)

2.11.2019 (Webnoviny.sk) – Slabé využívanie finančných prostriedkov Európskej únie na Slovensku v programovom období 2014 – 2020 je podľa poslankyne Národnej rady SR Veroniky Remišovej dôsledkom škandálov tejto vládnej koalície a jej neschopnosti riadne spravovať eurofondy. Ako uviedla pre agentúru SITA, už roky upozorňuje vládnu koalíciu a navrhuje riešenia na zlepšenie a zjednodušenie riadenia eurofondov, ktoré by pomohli k tomu, aby sa peniaze dostali tam, kam ich ľudia najviac potrebujú.
Remišová len nedávno navrhovala novelu zákona o eurofondoch, ktorá riešila problémové oblasti, avšak poslanci vládnej koalície ju odmietli. „No teraz vidíme, že vládna koalícia nie je schopná načas a zmysluplne peniaze minúť a doplatia na to opäť občania. A to sa ani nerozprávame o tom, na čo tieto peniaze míňame,“ upozornila Remišová.
Po nedávnom odchode z poslaneckého klubu OĽaNO sa stala podpredsedníčkou mimoparlamentnej strany Za ľudí, ktorú založil exprezident Andrej Kiska. Poslankyňa podotkla, že nestačí totiž peniaze len rýchlo minúť, treba ich hlavne použiť zmysluplne a tak, aby slúžili občanom.
„Stačí si pripomenúť, napríklad, zbytočný projekt rušenia rodných čísel, na ktoré ministerka vnútra už použila milióny z eurofondov, úplne nezmyselne, keďže tento projekt spôsobí ľuďom len problémy a neprinesie žiadny úžitok,“ poznamenala Remišová.
Slovensko využilo z peňazí Európskej únie k 30. septembru 2019 vo všetkých dvanástich programoch spolu 4,204 mld. eur, čo je 27,40 % z celkovej alokácie 15,343 mld. eur. Vyplýva to z údajov na portáli Úradu podpredsedu vlády SR pre investície a informatizáciu (ÚPVII).
Z aktuálneho sedemročného obdobia uplynulo takmer šesť rokov (70 z 84 mesiacov – 83 percent času), na základe pravidla n+3 je však možné využiť európske peniaze do konca roku 2023. Čerpanie zdrojov EÚ oproti koncu roka 2018 vzrástlo o 852,92 mil. eur (o 25,5 %) a miera o 5,73 percentuálneho bodu.
Objem 578 platných výziev a vyzvaní pri zdrojoch EÚ koncom septembra dosiahol 16,758 mld. eur (109,51 % z alokácie) a zakontrahované boli prostriedky vo výške 9,634 mld. eur (62,79 %).
Eurofondy môžu byť podľa Remišovej veľkou investíciou do rozvoja Slovenska. „Tieto peniaze majú slúžiť na modernizáciu krajiny, ktorá zlepší ľuďom život a posilní postavenie Slovenska vo svete. Pre rozvoj Slovenska je však kľúčové, aby sme tieto peniaze využili rozumne, efektívne a hlavne na zmysluplné projekty, ktoré pomôžu ľuďom a nie rôznym špekulantom,“ tvrdí poslankyňa.
Verí, že po voľbách budeme mať lepšiu vládu ako v súčasnosti. Nová vláda podľa nej bude mať pred sebou veľkú úlohu okamžite uviesť do praxe opatrenia, ktoré zlepšia situáciu v oblasti riadenia eurofondov. „Súčasná vláda toho totiž nebola schopná. Pri pohľade na to, ako vládna koalícia a najmä nominanti SNS manažujú eurofondy, sú aj Pat a Mat úspešní manažéri,“ dodala Remišová pre agentúru SITA.
Pre splnenie finančného míľnika 1,411 mld. eur k 31. decembru 2019 podľa stavu čerpania ku koncu septembra podľa Ministerstva financií SR treba predložiť Európskej komisii výdavky v minimálnej výške 556,03 mil. eur. Tento míľnik splnili štyri programy – Integrovaná infraštruktúra, Ľudské zdroje, Technická pomoc a INTERACT III. Rezort financií je certifikačným orgánom pre jedenásť programov, Ministerstvo pôdohospodárstva a rozvoja vidieka SR pre Program rozvoja vidieka.
Nadpriemerne využíva peniaze EÚ päť programov – Program rozvoja vidieka 47,17 % (735,65 mil. eur z 1,560 mld. eur), Technická pomoc 46,32 % (73,69 mil. eur zo 159,07 mil. eur), INTERACT III 35,98 % (14,17 mil. eur z 39,39 mil. eur), Integrovaná infraštruktúra 35,68 % (1,409 mld. eur z 3,949 mld. eur) a Ľudské zdroje 32,61 % (723,09 mil. eur z 2,217 mld. eur).
Viac k témam: eurofondyZdroj: Webnoviny.sk – Slabé čerpanie eurofondov je podľa Remišovej dôsledkom škandálov a neschopnosti vlády © SITA Všetky práva vyhradené.
