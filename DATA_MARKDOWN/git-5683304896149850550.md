
# മലിനീകരണം രൂക്ഷം: ഡല്‍ഹിയില്‍ പൊതുജനാരോഗ്യ അടിയന്തരാവസ്ഥ; സ്കൂളുകൾക്ക് അവധി

Published at: **2019-11-01T18:56:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/01/public-health-emergency-declared-in-and-near-delhi-by-pollution-control-body.html)

ന്യൂഡല്‍ഹി∙ അന്തരീക്ഷ മലിനീകരണം അതിരൂക്ഷമായ സാഹചര്യത്തില്‍ ഡല്‍ഹിയില്‍ പൊതുജനാരോഗ്യ അടിയന്താരവസ്ഥ പ്രഖ്യാപിച്ച് മലിനീകരണ നിയന്ത്രണ അതോറിറ്റി. ചൊവ്വാഴ്ച രാത്രിയോടെ സ്ഥിതി അതീവഗുരുതരമായതിനെ തുടര്‍ന്നാണ് കടുത്ത നടപടി സ്വീകരിക്കുന്നത്. അഞ്ചാം തീയതി വരെ നിര്‍മാണ പ്രവര്‍ത്തനങ്ങള്‍ക്കു നിരോധനം ഏര്‍പ്പെടുത്തി. വിദ്യാലയങ്ങൾക്ക് ചൊവ്വാഴ്ച വരെ അവധി പ്രഖ്യാപിച്ചു. ശൈത്യകാലത്ത് പടക്കം പൊട്ടിക്കുന്നതും നിരോധിച്ചിട്ടുണ്ട്. 
ദീപാവലി ആഴ്ചയില്‍ വ്യാപകമായി പടക്കം പൊട്ടിച്ചതോടെയാണ് അന്തരീക്ഷ വായു അപകടകരമായ അവസ്ഥയിലെത്തിയത്. കഴിഞ്ഞ ദിവസം അന്തരീക്ഷ വായുനില (എക്യുഐ) 390 രേഖപ്പെടുത്തിയിരുന്നു. കറുത്തിരുണ്ട നിലയിലായിരുന്നു ആകാശം.
ഗാസിയാബാദ്(429), ഗ്രേറ്റര്‍ നോയിഡ(418), നോയിഡ(427) എന്നീ നഗരങ്ങളിലെ നില കൂടുതല്‍ മോശമാണ്. കേന്ദ്ര ഭൗമശാസ്ത്ര മന്ത്രാലയത്തിന്റെ നിരീക്ഷണ സംവിധാനമായ സഫാറിന്റെ കണ്ടെത്തല്‍ അനുസരിച്ചു ശ്വാസകോശത്തെ ബാധിക്കുന്ന പാര്‍ട്ടിക്കുലേറ്റ് മാറ്റര്‍(പിഎം) 2.5ന്റെ അളവ് 740 എന്ന നിലയിലെത്തി. 60 വരെയാണ് നല്ല അവസ്ഥ. കാറ്റോ, മഴയോ വന്നില്ലെങ്കില്‍ അന്തരീക്ഷ വായു മെച്ചപ്പെടില്ലെന്നതാണ് അവസ്ഥ.
കാര്‍ഷിക അവശിഷ്ടങ്ങള്‍ കത്തിക്കുന്നതു തടയണമെന്ന് പഞ്ചാബിനോടും ഹരിയാനയോടും ഡല്‍ഹി മുഖ്യമന്ത്രി അരവിന്ദ് കേജ്‌രിവാള്‍ അഭ്യര്‍ഥിച്ചിരുന്നു. ഡല്‍ഹിയില്‍ വായു മലിനീകരണം വര്‍ധിച്ചതോടെയാണ് ഇരുസംസ്ഥാനങ്ങളോടുമുള്ള മുഖ്യമന്ത്രിയുടെ അഭ്യര്‍ഥന. 'ഡല്‍ഹിയെ ഗ്യാസ് ചേംബറാക്കി മാറ്റാതിരിക്കാന്‍ നടപടി സ്വീകരിക്കണമെന്നു പഞ്ചാബ്, ഹരിയാന സര്‍ക്കാരുകളോട് ഡല്‍ഹി നഗരവാസികളുടെ പേരില്‍ തൊഴുകൈകളോടെ അഭ്യര്‍ഥിക്കുന്നു' - കേജ്‌രിവാള്‍ ട്വിറ്ററില്‍ കുറിച്ചു. മലിനീകരണം തടയാന്‍ ഡല്‍ഹി സര്‍ക്കാര്‍ കഴിവിന്റെ പരമാവധി ചെയ്യുന്നുണ്ട്. എന്നാല്‍, പഞ്ചാബ്, ഹരിയാന സംസ്ഥാനങ്ങളില്‍ കാര്‍ഷിക അവശിഷ്ടങ്ങള്‍ കത്തിക്കുന്നത് വന്‍ തോതില്‍ വര്‍ധിച്ചത് കണക്കുകൂട്ടലുകളെല്ലാം തെറ്റിക്കുകയാണെന്നും മുഖ്യമന്ത്രി ആരോപിച്ചു. 
English Summary: Public Health Emergency Declared In Delhi By Pollution Control Body
