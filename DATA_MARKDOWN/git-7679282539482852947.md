
# गर्भ में पल रहे शिशु भी हो रहे हैं प्रदूषण का शिकार, बुजुर्गों को भी नहीं राहत

Published at: **2019-11-04T04:58:40+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/lifestyle/story-delhi-airpocalypse-delhi-is-on-health-emergency-toxic-air-become-the-reason-of-worry-to-the-pregnant-women-and-old-age-people-2830822.html)

दुनियाभर में बढ़ता वायु प्रदूषण न सिर्फ लोगों को बल्कि गर्भ में पल रहे शिशु को भी नुकसान पहुंचा रहा है। वायु प्रदूषण के सूक्ष्म कण जब हवा के साथ मिलकर व्यक्ति के फेफड़ों में प्रवेश करते हैं तो यह न सिर्फ सेहत पर बुरा असर डालते हैं बल्कि गर्भ में पल रहे शिशु के भी स्वास्थ्य को भीू नुकसान पहुंचाते हैं। जिसकी वजह से जन्म के समय से ही बच्चे में विकृति भी पैदा हो सकती है। हाल ही में 'टेल अवीव विश्वविद्यालय के शोधकर्ताओं के द्वारा किए गए एक अध्ययन में पता चला है कि वायु में जितना अधिक प्रदूषण होगा गर्भ में पल रहे शिशु के विकृति के साथ पैदा होने की उतनी ही आशंका ज्यादा होती है।
गर्भस्थ शिशु पर संकट-गंगाराम अस्पताल के डॉ. धीरे गुप्ता ने कई शोध के हवाले से बताया कि गर्भवती महिलाएं जब प्रदूषित हवा में सांस लेती हैं तो यह फेफड़ों से आगे जा कर प्लेसेंटा तक पहुंच सकती है। वहां श्वेत रक्त कणिकाएं बढ़ जाती हैं। वहां जमावट हो जाने पर बच्चे तक रक्त प्रवाह में रुकावट होने लगती है। इससे विकास रुक जाता है। बच्चा शारीरिक या मानसिक रूप से अपंग हो सकता है। प्लेसेंटा ठीक से रक्त प्रवाह नहीं कर पाती तो समय पूर्व प्रसव, जन्म से ही शारीरिक या मानसिक दोष और मृत्यु तक हो सकती है।
बच्चों पर ज्यादा खतरापर्यावरण थिंक टैंक सीएसई के स्टेट ऑफ इंडियाज इन्वायरन्मेंट (एसओई) रिपोर्ट के मुताबिक प्रदूषित हवा के कारण भारत में 10,000 बच्चों में से औसतन 8.5 बच्चे पांच साल का होने से पहले मर जाते हैं। 
वयस्कों पर मुसीबतगंगाराम अस्पताल के फेफड़ों के सर्जन डॉ. अरविंद कुमार के मुताबिक धूम्रपान न करने वाले 28 वर्ष की उम्र के लोगों में भी चौथे चरण का कैंसर देख रहे हैं। 1988 में 90% फेफड़े के कैंसर धूम्रपान करने वालों में होते थे। अब गैर-धूम्रपान वालों में 50% मामले देखे जा रहे हैं।
बुजुर्गों पर आफतएम्स के बुजुर्गों के डॉक्टर विजय गुर्जर का कहना है कि प्रदूषण से बुजुर्ग भी परेशान हैं। बुजुर्गों को दिल, मधुमेह, उच्च रक्तचाप एवं सांस की दिक्कतें अधिक होती हैं। लंबे समय तक प्रदूषण में रहने से उन्हें अचानक दिल का दौरा पड़ने का भी खतरा अधिक होता है। 
