
# 
        جمهوریخواهان: برجام را پاره کنید
      

Published at: **2019-11-06T23:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638581/%D8%AC%D9%85%D9%87%D9%88%D8%B1%DB%8C%D8%AE%D9%88%D8%A7%D9%87%D8%A7%D9%86-%D8%A8%D8%B1%D8%AC%D8%A7%D9%85-%D8%B1%D8%A7-%D9%BE%D8%A7%D8%B1%D9%87-%DA%A9%D9%86%DB%8C%D8%AF)

به گزارش بولتن نیوز، بعد از گام چهارم کاهش تعهدات هسته ای ایران، چند نماینده مجلس سنا و مجلس نمایندگان آمریکا با صدور بیانیه‌ای از رئیس‌جمهور این کشور خواسته‌اند #برجام را پاره کند.
آنها از ترامپ خواسته‌اند تحریم‌های سازمان ملل را علیه ایران احیا کند.
لیز چنی عضو مجلس نمایندگان و تد کروز و لیندسی گراهام عضو مجلس سنای آمریکا در بیانیه‌ای به دونالد ترامپ، در واکنش به تصمیم جمهوری اسلامی در برداشتن گام چهارم کاهش محدودیت های هسته ای، خواستند به معافیت های بخش هسته ای ایران پایان دهد.
این بیانیه که خبر آن در تارنمای سی ان اس منتشر شد، پس از آن صادر شده است که دولت ترامپ معافیت های بخش هسته ای ایران را تمدید کرد
در این بیانیه سه نفره آمده است: گزارش های خبری امروز، آنچه را که ما از دیرباز می دانستیم تایید کرد که ایران از معافیت‌های هسته‌ای غیر نظامی توافق فاجعه بار اوباما-ایران که دولت ترامپ هم به آن ادامه داده است، برای خرید زمان و برپایی تاسیسات هسته‌ای پیش از بازگشت آشکار به فعالیت‌های غیرقانونی در بسیاری از آن تاسیسات، بهره‌برداری می کرده است.
سه عضو کنگره آمریکا افزوده اند: به طور کامل پیش بینی شدنی بود که سرانجام ایران به غنی سازی اورانیوم در پناهگاه هسته‌ای فردو که با کوه استتار شده اند، بازگردد تا بتوانند سلاح هسته‌ای بسازند.
در این بیانیه ادامه داده شده است: این معافیت‌ها خطر گسترش سلاح‌های هسته‌ای را افزایش می‌دهد و هر کسی غیر از این به رئیس جمهوری ترامپ مشاوره می‌دهد، به او و کشور خدمت نمی‌کند.
چنی، کروز و گراهام اضافه کرده‌‍‌اند: ترامپ باید دو گام بردارد؛ با پایان دادن به معافیت‌ها، یک بار و برای همیشه توافق هسته ای را پاره کند و برای بازگرداندن تحریم های شورای امنیت و احیای فشار بین المللی بر تهران به خاطر نقض برجام، تلاش کند.
