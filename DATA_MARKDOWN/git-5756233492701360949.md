
# تاسف مکرون برای ترامپ

Published at: **2019-11-05T12:11:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620008/%D8%AA%D8%A7%D8%B3%D9%81-%D9%85%DA%A9%D8%B1%D9%88%D9%86-%D8%A8%D8%B1%D8%A7%DB%8C-%D8%AA%D8%B1%D8%A7%D9%85%D9%BE)


        فرانسه، روز سه شنبه نسبت به تصمیم آمریکا برای خروج رسمی از توافق آب و هوایی پاریس ابراز تاسف کرد؛ «مایک پومپئو» وزیر امور خارجه آمریکا روز دوشنبه گفت که اعلامیه رسمی درباره فرایند خروج آمریکا از پیمان آب و هوایی پاریس را به سازمان ملل متحد فرستاده است.
      

        آفتاب‌‌نیوز :
      
توافق پاریس(Accord de Paris) که با نام "پیمان پاریس" نیز شناخته می‌شود، ذیل چارچوب پیمان‌نامه سازمان ملل در تغییر اقلیم (UNFCCC) در رابطه با کاستن از انتشار گازهای گلخانه‌ای، سازگاری و امور مالی است که از سال ۲۰۲۰ میلادی شروع خواهد شد.
متن توافق از سوی نمایندگان ۱۹۷ کشور در کنفرانس تغییر اقلیم ۲۰۱۵ سازمان ملل متحد در پاریس مذاکره و با اجماع در ۱۲ دسامبر ۲۰۱۵ تصویب شد. این توافق در ۲۲ آوریل ۲۰۱۶ (روز زمین) در مراسمی در نیویورک برای امضا معرفی شد و در سال ۲۰۱۷میلادی، ۱۹۵ عضو پیمان‌ سازمان ملل در تغییر اقلیم این پیمان را امضا و ۱۴۷ کشور آن را به تصویب مجلس خود رساندند.
آمریکا در سال ۲۰۱۷ به سازمان ملل اعلام کرده بود که در سال ۲۰۱۹ به طور رسمی از این پیمان بین المللی خارج می شود اما تا آن زمان در جلسات شرکت خواهد کرد.
به گزارش روز سه شنبه روزنامه لوفیگارو از خبرگزاری فرانسه، «امانوئل مکرون» رئیس جمهوری فرانسه در جریان دومین روز از سفر خود به شانگهای با ابراز تاسف از اقدام واشنگتن گفت: این (اعلام واشنگتن مبنی بر خروج از توافق پاریس) یک فرایند رویه ای بود که انتظار آن می رفت.
مکرون از روز دوشنبه به چین سفر کرده است. انتظار می رود در این سفر حدود ۴۰ توفق نامه بین پکن و فرانسه در زمینه های مختلف اعم از آب و هوایی و تنوع زیستی امضا شود.
او که به منظور تقویت روابط پاریس و پکن و به منظور شرکت در نمایشگاه بین المللی واردان چین به دعوت رئیس جمهوری این کشور به شانگهای رفته تاکید کرد: خروج آمریکا از توافق پاریس، همکاری فرانسه و چین در مورد آب و هوا و تنوع زیستی را حتی ضروری تر هم می کند.
ایالات متحده تنها کشوری است که از این متن امضا شده توسط ۱۹۷ کشور ، حتی کره شمالی ، امتناع می ورزد.
به دنبال اعلام خروج ترامپ از توافق پاریس در سال ۲۰۱۷، پیونگ‌یانگ در بیانیه‌ای اعلام کرد: اقدام واشنگتن برای خروج از توافق پاریس نشان‌دهنده‌ نهایت خودخواهی و خلاء اخلاقی است. آمریکا فقط به دنبال منافع خود است حتی به قیمت نابودی سیاره زمین.
مبارزه با گرم شدن کره زمین باید یکی از موضوع های گفت و گوی «امانوئل مکرون» و همتای چینی اش «شی جین پینگ» در روز چهارشنبه در پکن باشد. به همین مناسبت، این دو رئیس دولت باید متن مشترکی را درباره آب و هوا و تنوع زیستی امضا کنند که طبق پاراگرافی از آن طبق گفته الیزه، "برگشت ناپذیری توافق پاریس" را تایید می کند.
فرانسه و چین در حاشیه اجلاس اجلاس گروه ۲۰( جی ۲۰ ) در بوئنوس آیرس در نوامبر سال ۲۰۱۸ تصمیم گرفتند در این زمینه(آب و هوایی) با یکدیگر یه عنوان یکی از اولویت های دیپلماتیک اعلام شده در پاریس همکاری کنند.
فرانسه قرار است در ماه ژوئن سال ۲۰۲۰ ، پیش از کنفرانس تنوع زیستی (COP۱۵) در پکن در اکتبر سال ۲۰۲۰ ، کنگره جهانی اتحادیه بین‌المللی حفاظت از محیط زیست (IUCN) را در مارسی برگزار کند.
روزنامه واشنگتن پست روز دوشنبه خبر داد که «دونالد ترامپ» رئیس جمهوری آمریکا درصدد خروج رسمی از توافق آب و هوایی پاریس در پاییز سال آینده است.
این روزنامه آورده است که دولت ترامپ روز دوشنبه به جامعه بین الملل اطلاع داد که قصد دارد پاییز آینده به صورت رسمی از توافق آب و هوایی پاریس خارج شود. اقدامی که موجب می‌شود دومین انتشار دهنده گازهای گلخانه ای در دنیا از تلاش جهانی برای مقابله با تغییرات آب و هوایی دست بکشد.ترامپ از مدت‌ها پیش از توافقنامه سال ۲۰۱۵ انتقاد می کند و اصرار دارد که آمریکا باید هرچه سریعتر از آن خارج شود.
پیش از این نیز ترامپ توافق آب و هوایی پاریس را یک «فاجعه کامل» برای آمریکا توصیف کرد و گفته بود که این توافق ثروت هنگفتی از آمریکا را به کشورهای خارجی مسئول بیشترین آلودگی جهان انتقال داده است.
سطح بودجه آب و هوایی به طور آشکار در توافق پاریس مشخص نشده است. اما در کنار این توافق، کشورهای توسعه یافته می‌بایست تا سال ۲۰۲۰، مبلغ ۱۰۰ میلیارد دلار به کشورهایی که توسعه‌نیافته‌اند کمک کنند تا آنها بتوانند خودشان را با تکنولوژی‌ها و تغییرات صنعتی لازم سازگار کنند که این کمک‌ها ترکیبی از کمک‌های دولتی و عمومی است.
