
# استیضاح ترامپ، به نفع ایران است؟

Published at: **2019-11-02T21:11:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619524/%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A8%D9%87-%D9%86%D9%81%D8%B9-%D8%A7%DB%8C%D8%B1%D8%A7%D9%86-%D8%A7%D8%B3%D8%AA)


        یک کارشناس مسائل آمریکا با تأکید براینکه احتمال رأی آوردن استیضاح ترامپ در سنا کم است، درباره تأثیر آن بر موضع‌گیری ایالات‌متحده نسبت به ایران می‌گوید: ازآنجایی‌ که رئیس‌جمهوری آمریکا درگیر مشکلات داخلی می‌شود برای ایران مفید است؛ چراکه فرصت کمتری برای صدمه زدن به ما خواهد یافت. از سوی دیگر ما شاهد آن بودیم که هرگاه آمریکایی‌ها درگیر مشکل داخلی بودند، اقدام به فرافکنی کردند. به همین دلیل ممکن است با ایران وارد درگیری شوند.
      

        آفتاب‌‌نیوز :
      
فواد ایزدی، عضو هیأت علمی دانشکده مطالعات جهان دانشگاه تهران درباره افزایش احتمال استیضاح ترامپ با تصمیم اخیر کنگره ایالات‌متحده آمریکا می‌گوید: ازآنجایی‌که اکثریت مجلس نمایندگان آمریکا در اختیار دموکرات‌هاست و جامعه سیاسی آمریکا به‌شدت قطبی شده، رأی آوردن طرح تحقیقات برای استیضاح آقای ترامپ در کنگره چندان سخت نبود.
وی ادامه می‌دهد: البته سیستم در ایالات‌متحده به گونه‌ای است که علاوه بر کنگره، سنا نیز باید با آن موافقت کند. آنچه در حال حاضر، کنگره تصویب کرده است نیز، بررسی و تحقیق برای استیضاح رئیس‌جمهوری است نه استیضاح؛ یعنی آنچه زمینه استیضاح آقای ترامپ را فراهم خواهد کرد. بعد از اتمام این پروسه، اصل استیضاح رئیس‌جمهوری باید به رأی گذاشته شود که با توجه به حضور اکثریتی نمایندگان دموکرات در کنگره احتمال رأی آوری آن نیز هست.
این تحلیلگر روابط بین‌الملل با اشاره به سازوکار استیضاح رئیس‌جمهوری در قانون ایالات‌متحده تصریح می‌کند: تصمیم‌گیری درباره استیضاح آقای ترامپ در سنا نیازمند دوسوم آرای نمایندگان است، یعنی علاوه بر تمام سناتورهای دموکرات، حدود 20 درصد از جمهوری خواهان این مجلس نیز باید به آن رأی موافق دهند. ازاین‌جهت، استیضاح او کار سختی است، چراکه رویه مرسومی نیست. علاوه بر این، با توجه به محبوبیت آقای ترامپ میان رأی‌دهندگان جمهوری خواه، این اقدام از سوی سناتورهای این جریان می‌تواند تبعاتی برای آنها داشته باشد.
وی می‌افزاید: به‌طور مثال ترامپ می‌تواند در انتخابات درون‌حزبی رقبایی برای سناتورهای مخالف خود علم کند و برای آنها مشکل ایجاد کند. مگر آنکه حادثه جدیدی رخ دهد یا سند جدیدی علیه او پیدا شود که دفاع از او برای کسی مقدور نباشد اما با توجه به اسناد فعلی علیه او، رأی آوردن استیضاحش در سنای آمریکا ممکن نیست.
ایزدی درباره تأثیر این موضوع بر انتخابات ریاست جمهوری آتی آمریکا می‌گوید: مدتی آقای ترامپ از بحث استیضاح خود استقبال می‌کرد، درواقع از آن به‌عنوان ابزار مظلوم‌نمایی استفاده و حزب دموکرات را به کار جناحی و سیاسی بی‌اساس متهم می‌کند. همان‌طور که در سخنرانی شب گذشته خود حزب دموکرات را یک حزب عقب‌مانده و سیاسی‌کار خواند. به عبارتی، تا زمانی که موضوع جدی نباشد از آن بهره‌برداری تبلیغاتی خواهد کرد، درعین‌حال مراقبت و برنامه‌ریزی نیز می‌کند. اما زمانی که حس کند جمهوری خواهان نیز با دموکرات‌ها همراه شده‌اند، قطعاً دست به مقابله می‌زند.
وی درباره اینکه برخی از تحلیلگران ایران را متهم به لابی با دموکرات‌ها برای پیگیری استیضاح ترامپ می‌کنند، می‌گوید: به نظر من این اظهارنظرها چندان کارشناسی نیست. لابی ایران نقشی در این موضوع نداشته است؛ چراکه دموکرات‌ها دشمنی عمیقی با ترامپ دارند. اگر ایران لابی قوی با دموکرات‌ها داشت، باید برآورد دقیقی هم از این موضوع می‌داشت که با اتمام دوران ریاست جمهوری آقای اوباما برجام با مشکلات عدیده‌ای مواجه خواهد شد.
این تحلیلگر سیاست خارجی درباره تأثیر این وقایع بر روابط ایران و ایالات‌متحده و موضع‌گیری آنها نسبت به ایران، تصریح می‌کند: این موضوع هم می‌تواند مفید باشد هم مضر. از جهت آنکه رئیس‌جمهوری آمریکا درگیر مشکلات داخلی می‌شود برای ایران مفید است؛ چراکه فرصت کمتری برای صدمه زدن به کشورهای دیگر چون ایران خواهد یافت. از سوی دیگر ما شاهد بوده‌ایم که هرگاه آمریکایی‌ها درگیر مشکل داخلی بودند، اقدام به فرافکنی کرده‌اند و ممکن است این مسأله مجدد تکرار شود. یعنی آمریکایی‌ها اقدام به ایجاد درگیری با ایران کنند که قاعدتاً با توجه به توانایی نظامی کشور ما چنین نمی‌شود.
چند روز قبل، کنگره ایالات‌متحده آمریکا با 232 رأی موافق، طرح تحقیق برای استیضاح رئیس‌جمهوری این کشور را تصویب کرد. البته این نخستین باری نیست که رئیس‌جمهوری به سوءاستفاده از موقعیت خود متهم می‌شود. در حال حاضر، دموکرات‌ها وی را به سوءاستفاده از موقعیت خود برای دخالت دولت اوکراین به نفع او در مبارزات انتخاباتی آمریکا متهم می‌کنند. نانسی پلوسی، رئیس مجلس نمایندگان آمریکا، در پایان ماه سپتامبر اعلام کرد که به این دلیل دموکرات‌ها می‌خواهند تحقیقاتی را برای استیضاح احتمالی رئیس‌جمهور آغاز کنند.
