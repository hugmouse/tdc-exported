
# لایو «جهرمی»؛ مقدمه‌ای برای استقلال دولت از صدا و سیما

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697179/%D9%84%D8%A7%DB%8C%D9%88-%D8%AC%D9%87%D8%B1%D9%85%DB%8C-%D9%85%D9%82%D8%AF%D9%85%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%AF%D9%88%D9%84%D8%AA-%D8%A7%D8%B2-%D8%B5%D8%AF%D8%A7-%D9%88-%D8%B3%DB%8C%D9%85%D8%A7)


        صداوسیما رسما به عنوان رسانه رسمی مخالفان دولت روحانی فعالیت می‌کند.
      
عصرایران؛ مصطفی داننده- چندی پیش نوشتیم که رئیس جمهور و دولت برای حرف زدن با مردم بی‌خیال صداوسیما شوند و از شبکه‌های اجتماعی استفاده کنند. آذری جهرمی وزیر ارتباطات از همین روش استفاده کرد و از طریق لایو اینستاگرام با مردم حرف زد.
چندین هزار نفر هم در این لایو حضور پیدا کردند به حرف‌های وزیر گوش دادند و نظرات خود را بیان کردند. لایو جهرمی، می‌تواند مقدمه مهمی برای استقلال دولت از تلویزیون باشد.
آخوندی وزیر سابق راه در مورد مشکلاتی که تلویزیون برای دولت ایجاد کرده است می‌گوید:« وزرا در ایران تا حدی باید به فکر پروژه‌ها و کارها و مسائل وزارتخانه‌شان باشند و بیشتر ببینند تلویزیون چه آشی برای آن‌ها پخته است.»
صداوسیما رسما به عنوان رسانه رسمی مخالفان دولت روحانی فعالیت می‌کند. همه آنهایی که روحانی و دولتش را دوست ندارند، راحت در شبکه‌های مختلف علیه روحانی حرف می‌زنند. اخبار رسمی، حرف‌های رییس جمهور در هیات دولت را آنگونه که خود دوست دارد پخش می‌کند.
در همین هفته‌هایی که رفت، رییس جمهور در جلسه هیات دولت گفت:« به مردم می‌گویم چه کسانی کشور را تعطیل کردند» و صداوسیما به عنوان رسانه‌ای که بودجه‌اش را دولت می‌دهد، حرف‌های مهم روحانی را سانسور می‌کند.
واقعا وقتی صداوسیما اینگونه رفتار می‌کند، چه احتیاجی است که برای حرف زدن مستقیم با مردم از تلویزیون استفاده کرد؟ دولت اجازه بدهد تلویزیون کار خود را کند و اعضای دولت هم کار خود را انجام دهند.
این روش توسط افراد دیگر جواب داده است و قطعا در مورد روحانی و اعضای دولت هم جواب خواهد داد. نمونه بارز آن محمود احمدی نژاد. او هم در لیست سیاه تلویزیون است اما از طریق شبکه‌های اجتماعی حرف‌هایش را می‌زند و دیده هم می‌شود.
در ایام انتخابات هم تجربه این رفتار را داشته‌ایم. پیام خاتمی به مردم تنها از طریق شبکه‌های اجتماعی دست به دست شد و صداوسیما هیچ اشاره‌ای به آن نکرد اما بسیاری از مردم آن را دیدند و به آن عمل کردند.
به نظر نمی‌رسد تلویزیون روش خود را تغییر دهد. پس بهتر است دولت در استراتژی خود در گفت‌وگو با مردم را تغییر دهد.
آذری جهرمی جوان‌ترین وزیر دولت روحانی نشان داد که می‌شود پس دیگران هم می‌توانند. گسترش اینترنت در ایران باعث شده است دیگر اخبار از انحصار صداوسیما خارج شود و مردم به راحتی در جریان اخبار دست اول و بدون اعمال نظر مدیران قرار گیرند. باید از این فرصت استفاده کرد و به مدیران تلویزیون نشان داد که راه‌های مختلفی برای رساندن نظرات مختلف به مردم وجود دارد.
