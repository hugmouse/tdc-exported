
# Lavrov odmítl výzvy k postihu západních médií působících v Rusku

Published at: **2019-11-06T10:49:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/lavrov-odmitl-vyzvy-k-postihu-zapadnich-medii-pusobicich-v-rusku/1817799?utm_source=rss&utm_medium=feed)

Moskva - Ruský ministr zahraničí Sergej Lavrov se pustil do neobvyklého sporu s federálním parlamentem v citlivé otázce působení západních médií v Rusku. Ruská Státní duma si v poslední době opakovaně stěžuje na údajné prohřešky západních novinářů akreditovaných v Rusku a žádá jejich postih. Podle Lavrova není nic takového na místě.
Stížnosti ruských poslanců se koncem léta snesly zejména na hlavu zpravodajů německé rozhlasové stanice Deutsche Welle. Její vysílání podle nich obsahovalo přímé výzvy k nepovoleným protivládním protestům, což několik parlamentních výborů označilo za vměšování do vnitřních ruských záležitostí.
Objevila se dokonce obvinění z extremismu a výzvy k odebrání akreditace. Věcí se už zabývalo ministerstvo spravedlnosti, cenzurní orgán Roskomnadzor a generální prokuratura.
Lavrov dnes na moskevské konferenci o svobodě médií výzvy ruských poslanců poměrně rezolutně odmítl. "Ministerstvo zahraničí nepodporuje návrhy směřující k odebrání akreditace jakéhokoli sdělovacího prostředku, a to ani Deutsche Welle," citovala z ministrova prohlášení agentura Interfax. "Nedomníváme se, že je něco takového zapotřebí, nepovažujeme to ani za možné," řekl Lavrov.
Ruský ministr nicméně obvinil západní státy, že samy podobnou praxi připouštějí. Odvolal se přitom na postih zpravodajů ruských státních médií Sputnik a RT, kterým podle něj komplikují práci zejména americké a britské úřady. "Západ se bojí čestné konkurence v informačním prostředí," prohlásil Lavrov.
