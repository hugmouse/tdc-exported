
# Libra, o monedă virtuală care şi când e pe moarte îi înspăimântă pe şefii băncilor centrale din Occident: o criptomonedă cu miliarde de utilizatori poate crea un sistem de plăţi paralel, unde ele nu vor avea nicio forţă

Published at: **2019-11-03T17:27:27+00:00**

Author: **Bogdan Cojocaru**

Original: [Ziarul Financiar](https://www.zf.ro/business-international/libra-moneda-virtuala-e-moarte-ii-inspaimanta-sefii-bancilor-centrale-occident-criptomoneda-miliarde-utilizatori-crea-sistem-plati-paralel-unde-vor-avea-nicio-forta-18532414)

Nicio altă monedă digitală nu a stârnit mai multă controversă în jurul ei decât Libra, copilul de suflet al lui Mark Zuckerberg şi al companiei acestuia, Facebook. Nici chiar cripto­mo­neda naţională pe care China se pregăteşte să o lanseze.
Unii spun că Facebook se va folosi de cele 2,4 mi­liarde de clienţi pentru a face din Libra un instrument finan­ciar global atât de puternic încât va putea ţine cu el la respect diversele autorităţi care încearcă să limiteze libertatea de business a companiei. Alţii cred că ambiţiile lui Zuckerberg ar trebui să le dea de gândit băncilor centrale din lumea dezvoltată: dacă ele nu ţin pasul cu revoluţia digitală, altcineva le-o va lua înainte. Până şi Iranul a recunoscut criptomonedele. Rusia pregăteşte legislaţie pentru reglementarea monedelor virtuale, spun zvonurile. În China, banca centrală este „aproape“ de a emite propria monedă digitală, după cum spune un oficial de rang înalt citat de Bloomberg. Cercetătorii instituţiei lucrează intens de un an pentru dezvoltarea sistemelor necesare.
Libra pare că va muri înainte de a se naşte sau la puţin timp după aceea. Zuckerberg a fost recent supus unui tir intens de întrebări despre acest proiect în Congresul american. Neîncrederea este mare. Facebook are la dispoziţie date personale ale câtorva zeci de milioane de americani şi este implicată într-un scandal de manipulare a alegerilor din SUA. Chiar şi miniştrii de finanţe din statele G7, cele mai avansate industrial din lume, au discutat luna aceasta despre Libra şi alte monede virtuale. Francezul Benoit Coeure, membru în boardul Băncii Centrale Europene, a primit sarcina să studieze riscurile create de criptomonede pentru state şi bănci centrale, în prezent singurele instituţii cu puterea de a bate monedă.
Zuckerberg a oferit multe argumente în favoarea Librei. El şi-a prezentat moneda digitală ca pe un efort nobil care ar ajuta SUA să-şi protejeze dominaţia ecomomică. Facebook mizează pe faptul că introducând Libra ar ajuta utilizatorii companiei să facă tranzacţii direct cu furnizorii, ceea ce în schimb ar duce la preţuri mai mari pentru publicitate pe platforma sa. „Impactul asupra afacerilor ar fi pozitiv“, a explicat Zuckerberg.
Pentru a da putere monedei, el a creat Asociaţia Libra, dar aceasta suferă de câteva luni de hemoragie. Asociaţia şi-a pierdut din iunie un sfert din membri, înainte de a fi lansată: au plecat, printre alţii, Mastercard şi Visa, PayPal, eBay şi Bookings.com. Au rămas, dintre numele cunoscute, Uber, Spotify, PayU, Iliad şi Vodafone. Iniţial au fost 28 de membri fondatori, iar acum sunt 22, inclusiv Facebook. Zuckerberg spera că atunci când va fi lansată, în 2020, Libra va avea 100 de membri, notează revista Quartz. Asociaţia Libra a fost propusă în iunie ca o reţea cu monedă proprie care poate fi folosită pentru plăţi şi alte tranzacţii.
Membrii asociaţiei s-ar asigura că valoarea fiecărei unităţi de monedă ar fi garantată cu active denominate atât în dolari, cât şi în euro. Acest lucru ar ajuta la prevenirea fluctuaţiilor mari ale valorii Librei, ceva ce alte monede digitale precum Bitcoin nu oferă. De asemenea, membrii ar valida tranzacţiile şi ar oferi produse bazate pe Libra, cum ar fi portofelele digitale.
Reţeaua enormă de 2,4 miliarde de utilizatori activi a Facebook ar fi suplimentată de sutele de milioane de clienţi ai partenerilor Libra. Cu cât este mai mare dimensiunea unei reţele de plată, cu atât aceasta devine mai atractivă pentru alţi eventuali utilizatori.
 Acest lucru este valabil şi pentru monedă. Libra s-ar baza pe reţeaua sa mare de utilizatori pentru a compensa pentru faptul că valoarea fiecărei unităţi de monedă va fluctua în raport cu monedele naţionale folosite zilnic de consumatori şi afaceri. Moneda propusă de Facebook a forţat Rezerva Federală americană, cea mai puternică bancă centrală din lume, să ia în considerare problema monedelor digitale din cauza temerii că afacerile private îşi vor putea crea monedele proprii şi prelua astfel controlul asupra sistemului global de plăţi.
Tratarea problemei devine urgentă deoarece alte state iau în considerare crearea propriilor monede digitale - o altă posibilă provocare pentru supremaţia dolarului american. Şeful Băncii Angliei a vehiculat ideea ca băncile centrale să creeze o reţea de monede virtuale care să înlocuiască dolarul ca monedă de rezervă mondială.
În urmă cu doi ani, Stefan Ingves, guvernatorul băncii centrale a Suediei, a analizat posibilitatea creării unei e-krona sub controlul Riksbank, notează Financial Times. La acea vreme, colegii săi din alte state îl ascultau amuzaţi, dar după ce a trecut vara, îşi aminteşte Ingves, „vorbeam deja mult despre Libra deoarece aceasta ieşise, cel puţin din perspectiva băncilor centrale, oarecum de nicăieri“.
Lael Brainard, unul din guvernatorii Fed care conduce un grup de lucru pentru plăţi digitale din 2016, a declarat recent pentru FT că „Libra subliniază urgenţa şi ascute atenţia oficialilor de rang înalt în această chestiune“. La Fed există discuţii despre cryptomonade, dar sunt informale, potrivit Politico. Membri ai  Congresului din ambele tabere politice au cerut oficialilor Fed să ia în considerare o abordare în privinţa monedelor virtuale, iar unii oficiali ai băncii centrale au început să realizeze că instituţia s-ar putea să trebuiască să-şi asume un rol în această poveste. "Este inevitabil", a declarat preşedintele Federal Reserve Bank of Philadelphia, Patrick Harker, la o conferinţă, potrivit Reuters. "Cred că este mai bine să începem prin a ne face idee despre dimensiunile problemei."
