
# ഇന്ത്യയിലേക്കു നാടുകടത്തിയാൽ ആത്മഹത്യ ചെയ്യും: യുകെ കോടതിയിൽ നീരവ് മോദി

Published at: **2019-11-07T09:44:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/07/bail-plea-of-nirav-modi-rejected-for-5th-time.html)

ലണ്ടൻ∙ ഇന്ത്യയിലെ കോടികളുടെ വായ്പാത്തട്ടിപ്പുമായി ബന്ധപ്പെട്ട്‌ ലണ്ടനിൽ അറസ്റ്റിലായ വിവാദ വജ്രവ്യാപാരി നീരവ് മോദിയുടെ ജാമ്യാപേക്ഷ അഞ്ചാംതവണയും തള്ളി. കടുത്ത വിഷാദ രോഗവും ഉത്കണ്ഠയും അനുഭവിക്കുകയാണെന്നും ജാമ്യം അനുവദിക്കണമെന്നും നീരവ് മോദി ആവശ്യപ്പെട്ടെങ്കിലും വെസ്റ്റ്മിൻസ്റ്റർ മജിസ്ട്രേറ്റ് കോടതി നിരസിച്ചു.  ഇന്ത്യയിലേക്കു നാടുകടത്താൻ ഉത്തരവിട്ടാൽ ആത്മഹത്യ ചെയ്യുമെന്നും കോടതി മുറിയിൽ നീരവ് ഭീഷണി മുഴക്കി. തൊടുന്യായങ്ങൾ  നിരത്തി ശിക്ഷയിൽ നിന്ന് ആർക്കും ഒഴിവാകാൻ സാധിക്കില്ലെന്നു പറഞ്ഞ  വെസ്റ്റ്മിൻസ്റ്റർ ചീഫ് മജിസ്ട്രേട്ട് എമ്മ ആർബത്‌നോട്ട് അഞ്ചാം തവണയും ജാമ്യം നിഷേധിച്ചു.
ജാമ്യത്തുകയായി 40 ലക്ഷം പൗണ്ട് കെട്ടിവയ്ക്കാമെന്നും വീട്ടുതടങ്കലിൽ കഴിയാൻ തയാറാണെന്നും മോദിയുടെ അഭിഭാഷകൻ കോടതിയെ അറിയിച്ചെങ്കിലും ജഡ്ജി നിരസിച്ചു. ജാമ്യം ലഭിച്ചാൽ രാജ്യം വിടാൻ സാധ്യതയുണ്ടെന്നു ചൂണ്ടിക്കാട്ടി നീരവ് മോദിയുടെ  ജാമ്യാപേക്ഷ നേരത്തെ നാല് തവണ കോടതി നിഷേധിച്ചിരുന്നു. ലണ്ടനിലെ നിയമം അനുസരിച്ച് നാല് തവണയും ജാമ്യം നിഷേധിച്ചാൽ പുതിയ കാരണം നിരത്തി മാത്രമേ വീണ്ടും ജാമ്യാപേക്ഷ സമര്‍പ്പിക്കാന്‍ സാധിക്കൂ, ഇത് മുൻനിർത്തി കടുത്ത വിഷാദരോഗത്തിനു അടിമയാണെന്നായിരുന്നു കോടതിയിൽ നീരവ് പറഞ്ഞത്. 
2020 മേയിൽ കേസിൽ വിചാരണ തുടങ്ങാനിരിക്കെയാണ് ജാമ്യം തേടി വീണ്ടും ലണ്ടനിലെ വെസ്റ്റ്മിൻസ്റ്റർ മജിസ്ട്രേറ്റ് കോടതിയെ നീരവ് സമീപിച്ചത്. നീരവ് മോദിയെ ഇന്ത്യയ്ക്കു കൈമാറണമെന്ന് ആവശ്യപ്പെട്ട് ഇന്ത്യ ബ്രിട്ടനെ സമീപിച്ചിരുന്നു. സെൻട്രൽ ബാങ്ക് ബ്രാഞ്ചിൽ പുതിയ അക്കൗണ്ട് തുറക്കാൻ ശ്രമിക്കുന്നതിനിടയിലും നീരവ് പിടിയിലായിരുന്നു. ഈ കേസിലും നീരവ് മോദിക്കു കോടതി ജാമ്യം നിഷേധിച്ചിരുന്നു.
നീരവ് മോദിയെ വിട്ടുകിട്ടുന്നതിനായി 2018 ഓഗസ്റ്റിലാണ് എൻഫോഴ്സ്മെന്റ് ഡയറക്ടറേറ്റ് അപേക്ഷ നല്‍കിയത്.  കോടതി ഉത്തരവിടുകയാണെങ്കിൽ നീരവ് മോദിയെ യുകെ ഇന്ത്യയ്ക്കു കൈമാറും. പഞ്ചാബ് നാഷനൽ ബാങ്കിൽനിന്ന് 13,000 കോടി രൂപയുടെ തട്ടിപ്പ് നടത്തിയ കേസിൽ മുഖ്യ പ്രതികളാണ് നീരവ് മോദിയും അമ്മാവനായ മെഹുൽ ചോക്സിയും. കഴിഞ്ഞ വർഷം ജനുവരിയോടെ ഇരുവരും ഇന്ത്യ വിടുകയായിരുന്നു.
English Summary: PNB fraud case: Nirav Modi's bail plea rejected for 5th time
