
# 
        دیدار پمپئو با مقامات سعودی و قطری با محوریت ایران
      

Published at: **2019-11-06T09:30:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638434/%D8%AF%DB%8C%D8%AF%D8%A7%D8%B1-%D9%BE%D9%85%D9%BE%D8%A6%D9%88-%D8%A8%D8%A7-%D9%85%D9%82%D8%A7%D9%85%D8%A7%D8%AA-%D8%B3%D8%B9%D9%88%D8%AF%DB%8C-%D9%88-%D9%82%D8%B7%D8%B1%DB%8C-%D8%A8%D8%A7-%D9%85%D8%AD%D9%88%D8%B1%DB%8C%D8%AA-%D8%A7%DB%8C%D8%B1%D8%A7%D9%86)

به گزارش بولتن نیوز، مورگان اورتگاس،‌ سخنگوی وزرات امور خارجه آمریکا در پیامی توییتری نوشت: مایک پمپئو، وزیر امور خارجه با عادل الجبیر، وزیر مشاور دولت عربستان سعودی در امور خارجه دیدار کرده و درباره مسائل نگران‌کننده دو جانبه و منطقه‌ای از جمله ضرورت مداوم مقابله با "فعالیت‌های بی‌ثبات‌کننده ایران" با وی رایزنی کرد. آن‌‍‌ها همچنین درباره رویدادهای منطقه‌ای و حقوق بشر نیز گفت‌وگو کردند.
اورتگاس همچنین در پیام توییتری دیگری درباره دیدار پمپئو و وزیر امور خارجه قطر نوشت: وزیر امور خارجه[پمپئو] امروز با خالد عطیه، وزیر امور خارجه قطر دیدار کرده و بر اهمیت یک شورای همکاری خلیج فارس متحد در برابر مقابله با "فعالیت‌های بی‌ثبات‌کننده ایران" تاکید کرد. آن‌ها همچنین درباره مسائل مهم منطقه‌ای از جمله عراق، سوریه و لبنان، گفت‌وگو کردند.
ادعای داشتن فعالیت‌های بی‌ثبات کننده علیه حکومت ایران از سوی مقامات آمریکایی در حالی مطرح می‌شود که به اذعان خود آمریکایی‌ها دولت این کشور تاکنون با فروش تسلیحات نظامی به کشورهای منطقه، تشکیل ائتلاف‌های نظامی در خلیج فارس و ... عامل اصلی تنش در خاورمیانه بوده است.
