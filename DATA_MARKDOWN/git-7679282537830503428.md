
# हरियाणा: पराली जलाने की सूचना देने वाले को इतने हजार का इनाम देगी खट्टर सरकार

Published at: **2019-11-01T19:32:46+00:00**

Author: **एजेंसी,चंडीगढ़**

Original: [https://www.livehindustan.com](https://www.livehindustan.com/national/story-manohar-lal-khattar-announces-cash-incentives-for-reporting-stubble-burning-asks-officials-to-target-hotspots-2827933.html)

वायु प्रदूषण के कारण 'गैस चैम्बर में तब्दील हुई दिल्ली के पड़ोसी राज्यों में पराली जलाने की घटनाओं को रोके जाने की अपील के बीच हरियाणा के मुख्यमंत्री मनोहर लाल खट्टर ने इस प्रकार की घटनाओं की जानकारी देने वालों को इनाम के रूप में नकदी देने की शुक्रवार को घोषणा की। उन्होंने अधिकारियों को निर्देश दिया कि वे किसानों को अन्य विकल्प अपनाने के लिए प्रोत्साहित करें।
यहां जारी एक आधिकारिक विज्ञप्ति के अनुसार खट्टर ने उनके राज्य में फसल अवशेष प्रबंधन (सीआरएम) योजना की समीक्षा के लिए अधिकारियों से मुलाकात की।
विज्ञप्ति में कहा गया कि खट्टर ने कृषि एवं किसान कल्याण विभाग के अधिकारियों से उन 10 गांवों का दौरा करने को कहा जहां पराली जलाने की सर्वाधिक घटनाएं हुई है। उन्होंने अधिकारियों से इसका कारण जानने को कहा। 
इसमें कहा गया कि अपने इलाके में इस प्रकार की घटनाओं की सूचना देने वाले को 1000 रुपए इनाम दिया जाएगा और उनकी पहचान गुप्त रखी जाएगी। उल्लेखनीय है कि दिल्ली और आसपास के क्षेत्रों में शुक्रवार को आसमान में दमघोंटू धुंध की घनी चादर छायी रही और वायु की गुणवत्ता खतरनाक ''गंभीर श्रेणी में पहुंच गई। इसके बाद ईपीसीए ने 'सार्वजनिक स्वास्थ्य आपात स्थिति घोषित कर दी।
 
