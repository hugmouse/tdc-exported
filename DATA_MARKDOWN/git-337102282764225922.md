
# امانوئل ماکرون: ناتو دچار مرگ مغزی شده است

Published at: **2019-11-07T14:12:44+00:00**

Author: ****

Original: [RFI](http://fa.rfi.fr/%D8%A7%D9%85%D8%A7%D9%86%D9%88%D8%A6%D9%84-%D9%85%D8%A7%DA%A9%D8%B1%D9%88%D9%86-%D9%86%D8%A7%D8%AA%D9%88-%D8%AF%DA%86%D8%A7%D8%B1-%D9%85%D8%B1%DA%AF-%D9%85%D8%BA%D8%B2%DB%8C-%D8%B4%D8%AF%D9%87-%D8%A7%D8%B3%D8%AA-20191107/%D9%81%D8%B1%D8%A7%D9%86%D8%B3%D9%87)


        امانوئل ماکرون، رئیس جمهوری فرانسه روز پنج‌شنبه ۷ نوامبر/ ۱۷ آبان در گفت‌وگو با هفته‌نامه اکونومیست با ابراز تأسف از عدم هماهنگی میان ایالات متحده و اروپا و همچنین رفتار یکجانبه ترکیه در سوریه به عنوان عضو پیمان آتلانتیک شمالی (ناتو)، این سازمان را دچار "مرگ مغزی" خواند. وی همچنین گفت که کشورهای اروپایی دیگر نمی‌توانند به آمریکا برای دفاع از اعضای ناتو تکیه کنند.
      
به گزارش خبرگزاری فرانسه، رئیس جمهوری این کشور در سخنان خود تاکید کرد: "آنچه ما می‌بینیم، مرگ مغزی ناتو است."
وی در این گفت‌وگو که قرار است روز جمعه ۸ نوامبر منتشر شود، با درخواست مجدد از اروپا برای "قوی شدن" در این زمینه گفت که "ما اکنون باید اهداف استراتژیک ناتو را روشن کنیم."
نشست آتی سران ناتو قرار است در ابتدای دسامبر آینده در لندن برگزار شود.
رئیس جمهوری فرانسه همچنین در گفت‌وگوی خود با اشاره به رفتار ترکیه در شمال سوریه و واکنش آمریکا گفت: "هیچ هماهنگی‌ای در موضوع تصمیم‌گیری‌های راهبردی میان آمریکا و سایر اعضای ناتو وجود ندارد. ما شاهد یک اقدام تهاجمی هماهنگ‌نشده توسط یک عضو ناتو یعنی ترکیه به منطقه‌ای هستیم که منافع ما در آنجا در خطر است."
وی تاکید کرد: "آنچه رخ می‌دهد یک گرفتاری بزرگ برای ناتو است."
رئیس جمهوری فرانسه همچنین با پرسش درباره آینده ماده ۵ توافقنامه آتلانیک، که اتحاد نظامی میان اعضای ناتو را در صورت اعمال خشونت علیه یکی از آنها پیش‌بینی می‌کند، در ادامه گفت: "در آینده، ماده ۵ چه خواهد شود؟ اگر رژیم بشار اسد تصمیم بگیرد که اقدام ترکیه را تلافی کند، آیا ما از ترکیه حمایت خواهیم کرد؟ این یک سوال واقعی است."
ماده پنج پیمان ناتو می‌گوید که حمله به یکی از اعضای ناتو حمله به همه اعضا تلقی خواهد شد.ماکرون افزود: "ما برای مبارزه با داعش (دولت اسلامی عراق و شام) شرکت کردیم. اما تناقض ماجرا این است که تصمیم آمریکا و حمله ترکیه، دو وضعیت با یک نتیجه است: فداکاری نیروهای دموکرات سوریه به عنوان متحدان ما در آن سرزمین برای جنگیدن با داعش."
نیروهای دموکرات سوریه که توسط کردهای این کشور رهبری می‌شوند، با همراهی ائتلاف بین‌المللی ضد داعش به رهبری آمریکا و پیش از عقب‌نشینی نیروهای آمریکایی از این کشور در مبارزه با داعش در سوریه شرکت کرده بودند.
رئیس جمهوری فرانسه در بخش دیگری از اظهارات خود درباره "شکنندگی بیش از حد اروپا" هشدار داد و گفت که "اگر این قاره در دنیا قدرتمند عمل نکند، از بین خواهد رفت."
وی افزود: "من نمی‌خواهیم موضوعات را دراماتیزه کنم، بلکه می‌خواهم شفاف باشم."
وی همچنین با بیان اینکه ولادیمیر پوتین قصد تبدیل شدن به "رئیس جمهور چین" را ندارد ، گفت که روسیه چاره ای جز "مشارکت" با اروپا ندارد.
