
# Χιλή: Αρνείται να παραιτηθεί ο Πινιέρα

Published at: **2019-11-05T18:15:38+00:00**

Author: **euronews **

Original: [euronews](https://gr.euronews.com/2019/11/05/chile-arnite-na-paretithei-o-pineira)

Ο πρόεδρος της Χιλής Σεμπαστιάν Πινιέρα δήλωσε σήμερα, σε συνέντευξή του στο BBC, ότι δεν θα παραιτηθεί παρά τις βίαιες διαδηλώσεις κατά της κυβέρνησής του που συγκλονίζουν τη χώρα τις τελευταίες δύο και πλέον εβδομάδες.
Όταν ρωτήθηκε αν θα ανταποκριθεί στις εκκλήσεις για παραίτησή του οι οποίες πληθαίνουν στη χώρα, ο συντηρητικός πρόεδρος απάντησε: «Όχι» αναγνωρίζοντας ωστόσο ότι ο ίδιος φέρει ένα μέρος της ευθύνης για τα προβλήματα που συσσωρεύτηκαν εδώ και τριάντα χρόνια.
Το κίνημα διαμαρτυρίας εισήλθε πλέον στην τρίτη εβδομάδα κινητοποιήσεων παρά την ανακοίνωση της προεδρίας για ένα πακέτο κοινωνικών μέτρων ώστε να αμβλυνθεί το κύμα οργής. Το κίνημα άρχισε από μια διαμαρτυρία κατά της αύξησης της τιμής του εισιτηρίου του μετρό και γρήγορα διευρύνθηκε με σειρά διεκδικήσεων.
«Τα προβλήματα συσσωρεύτηκαν αυτά τα τελευταία τριάντα χρόνια. Είμαι υπεύθυνος για ένα μέρος αυτών και αναλαμβάνω την ευθύνη αλλά δεν είμαι ο μόνος υπεύθυνος», υπογράμμισε ο Πινιέρα.
Επικαλούμενος τις πολλές καταγγελίες για την υπερβολική χρήση βίας, ο Πινιέρα τόνισε ότι «εάν αυτό συνέβη, μπορώ να σας εγγυηθώ ότι θα διεξαχθεί έρευνα και θα υπάρξουν δικαστικές διώξεις. Δεν θα υπάρξει ατιμωρησία».
Ακτιβιστές, ανάμεσά τους η νομπελίστρια Ειρήνης Ριγκομπέρτα Μεντσού, κάλεσαν τον Πινιέρα να θέσει τέλος στις "συστηματικές και σοβαρές" παραβιάσεις των ανθρωπίνων δικαιωμάτων κατά τη διάρκεια της καταστολής των διαδηλώσεων.
Ο πρόεδρος της Χιλής αιτιολόγησε την επιβολή της κατάστασης έκτακτης ανάγκης υπογραμμίζοντας ότι "έκανε χρήση δημοκρατικών και συνταγματικών εργαλείων για την αποκατάσταση της δημόσιας τάξης και την προστασία των πολιτών μας".
Την πρώτη εβδομάδα της σύγκρουσης ο στρατός της Χιλής περιπολούσε στο πλευρό της αστυνομίας στους δρόμους του Σαντιάγο.
