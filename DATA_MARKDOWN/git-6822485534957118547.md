
# پیش‌بینی قیمت طلا و سکه تا پایان سال ۹۸

Published at: **2019-11-01T08:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980810017.html)

رئیس اتحادیه طلا و جواهر تهران پیش‌بینی کرد قیمت طلا و سکه تا پایان سال ۹۸ روند کاهشی و آرامش و ثبات حال حاضر را ادامه دهد.
 به گزارش تسنیم به نقل از اتحادیه طلای تهران، طبق اعلام رئیس اتحادیه طلا و جواهر تهران، با از بین رفتن حباب سکه، التهاب از بازار سکه و طلا کاسته شده و علی‌رغم نوسانات قیمت اونس جهانی، بازار داخلی به‌آرامی پیش رفته است به‌طوری که پیش‌بینی می‌شود که بازار طلا به روند کاهشی خود ادامه بدهد.
ابراهیم محمدولی با تأکید بر اینکه خوشبختانه بازار طلا روز به روز به ثبات و آرامش نزدیک‌تر می‌شود، اظهار کرد: قیمت‌ها با وجود این‌که اونس جهانی نوسانات زیادی را در یک ماه قبل و پیش از آن داشته است، اکنون رو به کاهش است، بازار داخل ما التهابات سال 97 را نداشته است؛ تقریباً نوسان داشته است اما نوسانات آن آرامشی بوده است.
رییس اتحادیه طلا و جواهر تهران تصریح کرد: در بحث حباب‌ها، اکنون حدود یک ماهی است که سکه حباب ندارد و قیمت سکه و طلا تنظیم شده و به سطح قیمتی خود رسیده است؛‌ چراکه بازار عرضه و تقاضا تنظیم شده است، علاوه‌براین یک علت عمده نیز این است که طبق آیین سنتی ما در محرم و صفر مراسم شادی و جشن برگزار نمی‌شود. همه این‌ها دست به دست هم داده و حباب از بین رفته است.
وی پیش‌بینی کرد: انتظار می‌رود که در آینده نیز باز هم این روند کاهشی ادامه داشته باشد و با آرامش و با ثبات قیمت، بازار طلا و جواهر سال 98 را به پایان برساند.
محمدولی تأکید کرد: بازار طلا و جواهر از حالت سرمایه‌گذاری خارج شده است. بحث سرمایه‌گذاری بیشتر در سال 97 اتفاق افتاد که بسیار هم به‌چشم آمد و خود را نشان داد و باعث التهابات شد، اما از ابتدای امسال 98 تاکنون بازار، بازار واقعی و دادوستد خود را پیدا کرده است و مردم تنها در مسیر رفع نیازها برای خرید طلا و سکه اقدام کرده‌اند.
