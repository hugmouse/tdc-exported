
# আওয়ামী লীগের কেন্দ্রীয় কার্যনির্বাহী সংসদের আকার বাড়ছে না

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458743/%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0%E0%A7%80%E0%A7%9F-%E0%A6%95%E0%A6%BE%E0%A6%B0%E0%A7%8D%E0%A6%AF%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%B9%E0%A7%80-%E0%A6%B8%E0%A6%82%E0%A6%B8%E0%A6%A6%E0%A7%87%E0%A6%B0-%E0%A6%86%E0%A6%95%E0%A6%BE%E0%A6%B0-%E0%A6%AC%E0%A6%BE%E0%A7%9C%E0%A6%9B%E0%A7%87)

বিশেষ প্রতিনিধি ॥ কেন্দ্রীয় সম্মেলনে আওয়ামী লীগের সর্বোচ্চ নীতিনির্ধারণী ফোরাম কেন্দ্রীয় কার্যনির্বাহী সংসদের আকার আর বাড়ছে না। তবে কেন্দ্রীয় কমিটির সদস্য সংখ্যা বৃদ্ধির প্রস্তাব উঠেছে দলটির নানা পর্যায় থেকে। আগামী সম্মেলনকে সামনে রেখে দলটির বর্তমান গঠনতন্ত্র ও ঘোষণাপত্রকে সময়োপযোগী এবং আধুনিক করে প্রস্তুত করা হচ্ছে। দলের গঠনতন্ত্রের সংশোধনের জন্য কোন সুপারিশ কিংবা মতামত থাকলে তা আগামী ৩০ নবেম্বরের মধ্যে পাঠাতে জেলা-উপজেলা নেতৃবৃন্দকে চিঠির মাধ্যমে আহ্বান জানিয়েছে সম্মেলনকে সামনে রেখে গঠিত আওয়ামী লীগের গঠনতন্ত্র ও ঘোষণাপত্র উপ-কমিটি। সোমবার আওয়ামী লীগ সভাপতির রাজনৈতিক কার্যালয়ের পাশে নির্বাচনী অফিসে দলের গঠনতন্ত্র ও ঘোষণাপত্র উপ-কমিটির বৈঠকে এসব বিষয়ে আলোচনা হয়। বৈঠক শেষে কেন্দ্রীয় কমিটির মেয়াদ বাড়ানো হচ্ছে কি না, সাংবাদিকদের এমন প্রশ্নের জবাবে উপ-কমিটির আহ্বায়ক ও দলের সভাপতিম-লীর সদস্য কৃষিমন্ত্রী ড. আবদুর রাজ্জাক বলেন, এ নিয়ে আলোচনা চলছে, প্রস্তাবনাও এসেছে। তবে শেষ পর্যন্ত কী হবে তা এই মুহূর্তে বলা যাবে না। তবে বৈঠকের অপর দু’জন সদস্য জানান, কমিটির আকার বৃদ্ধির সম্ভাবনা খুবই কম। বৈঠক শেষে ড. আবদুর রাজ্জাক ব্রিফিংকালেআরও বলেন, আওয়ামী লীগ একটি ঐতিহ্যবাহী রাজনৈতিক দল। আমরা সবসময় সময়োপযোগী ও আধুনিক দলের গঠনতন্ত্র করতে চাই। সারা পৃথিবীতে যে সকল ধারা পরিবর্তন হচ্ছে, সেগুলোর দিকে দৃষ্টি দিয়ে আমরা সংগঠনকে গতিশীল এবং যুগোপযোগী করার চেষ্টা করি। উপ-কমিটির প্রথম বৈঠক হয়েছে এবং বিভিন্ন বিষয়ে বিস্তারিত আলোচনা করেছি। কমিটির সদস্যরা অনেকগুলো সংশোধনী এনেছেন, সেগুলো বিবেচনার জন্য এবং তার উপরে আমরা আলোচনা করেছি।
কৃষিমন্ত্রী বলেন, আমরা সবাইকে লিখিত আকারে আমাদের কাছে দেয়ার জন্য বলেছি, তাহলে পরবর্তী মিটিংয়ে আরও আলোচনা করা হবে। ইতোমধ্যে আমরা একটি চিঠি দিয়েছি সারাদেশে জেলা উপজেলা পর্যায়ে দলের নেতৃবৃন্দের কাছে। এতে বলা হয়েছে যে, আমাদের গঠনতন্ত্র সংশোধনের জন্য যদি তাদের কোন সুপারিশ বা মতামত থাকে তবে তারা যেন আগামী ৩০ নবেম্বরের মধ্যে দিতে পারে, এটি আমরা চেয়েছি। তাছাড়াও আমাদের দলের কেন্দ্রীয় কার্যনির্বাহী কমিটির নেতৃবৃন্দ আছেন তাদেরও আমরা অনুরোধ করেছি তাদের অবস্থান থেকে ৩০ নবেম্বরের মধ্যে সুপারিশ বা মতামত দিতে।
ড. আবদুর রাজ্জাক বলেন, গঠনতন্ত্র ও ঘোষণাপত্র উপ-কমিটির প্রথম বৈঠকে যে বিষয়গুলো আলোচনা হয়েছে, সেগুলো সেভাবে তুলে ধরার মতো নয়।
কৃষিমন্ত্রী ড. আবদুর রাজ্জাকের সভাপতিত্বে উপ-কমিটির বৈঠকে উপস্থিত ছিলেন আওয়ামী লীগের সভাপতিম-লীর সদস্য মুহাম্মদ ফারুক খান এমপি, এ্যাডভোকেট আবদুল মতিন খসরু, উপদেষ্টা পরিষদের সদস্য ও প্রধানমন্ত্রীর অর্থ বিষয়ক উপদেষ্টা ড. মসিউর রহমান, সাংগঠনিক সম্পাদক আ ফ ম বাহাউদ্দিন নাছিম, নৌপরিবহন প্রতিমন্ত্রী খালিদ মাহমুদ চৌধুরী, কেন্দ্রীয় নেতা আখতারুজ্জামান, আজমত উল্লাহ খান, সুজিত রায় নন্দী, ব্যারিস্টার বিপ্লব বড়ুয়া, আমিনুল ইসলাম আমিন, ব্যারিস্টার ফজলে নূর তাপস এমপি, সেলিম মাহমুদসহ কমিটির অন্য সদস্যরা। সভা পরিচালনা করেন উপ-কমিটির সদস্য সচিব ও কেন্দ্রীয় তথ্য বিষয়ক সম্পাদক এ্যাডভোকেট আফজাল হোসেন।
