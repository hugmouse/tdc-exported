
# روایت صفارهرندی از رابطه ایران و آمریکا در دوره احمدی نژاد

Published at: **2019-11-03T18:34:00+00:00**

Author: ****

Original: [جامعه خبری تحلیلی الف](https://www.alef.ir/news/3980812171.html)

عضو مجمع تشخیص مصلحت نظام با بیان اینکه نسخه انقلاب به ما یاد داده است که در برابر زیاده‌خواهان، قدرتمند ظاهر شویم، گفت: امروزه معادله میان ما و آمریکا عوض شده است و آمریکا دیگر ما را تهدید نمی‌کند و این ما هستیم که قدرتمندانه جواب مزدوران را می‌دهیم.
به گزارش ایسنا، محمدحسین صفار هرندی در همایش "امضایی که دیگر تضمین نیست" در جمع دانشجویان دانشگاه تبریز با اشاره به کارنامه ایالات متحده آمریکا در مواجهه با ایران در طول دوران‌های مختلف، اظهار کرد: طبق اسناد به دست آمده از لانه جاسوسی، آمریکایی‌ها تلاش می‌کردند، مسیر انقلاب را به سمتی که خودشان می‌خواستند، هدایت کنند و حتی روی مطبوعات ما اثر گذاری‌هایی داشتند تا اسم امام را که در ذهن مردم جایگاه خاصی داشت، کمرنگ کرده و نام اشخاص دیگری مانند جبهه ملی، مهندس بازرگان، سازمان‌های چریکی، مجاهدین خلق و حزب توده را پررنگ کند.
 وی افزود: با وجود سابقه آمریکا در مواجهه با ایران، به هیچ وجه قطع رابطه دائمی از ناحیه انقلاب، مدیریت عالی انقلاب و شورای انقلاب مطرح نبود.
 وی گفت: به رسمیت نشناختن نظام جمهوری اسلامی ایران، صدور بیانیه و وضع تحریم‌ها در سال ۵۸ و ضد حقوق بشر خواندن رفتارهای ایران از اولین تحرکات آمریکا علیه جمهوری تازه تاسیس ایران بود که بعدها نیز حرکاتی از جنس کودتای ۲۸ مرداد ترتیب و تلاش‌هایی برای بازگرداندن شاه انجام دادند.
عضو مجمع تشخیص مصلحت نظام خاطرنشان کرد: ایران حتی پس از تسخیر لانه جاسوسی نیز به رابطه با آمریکا ادامه داد، اما در فروردین ماه ۵۹ آمریکا تصمیم به قطع رابطه با ایران گرفت و نیروهای انقلاب نیز از قطع رابطه استقبال کردند و این تنها موردی بود که بین گروه‌های مختلف حتی نهضت آزادی نیز در این خصوص اتفاق نظر وجود داشت.
 وی با اشاره به اعمال تحریم‌های نفتی در سال ۵۹ علیه ایران بیان کرد: این تحریم‌ها فشار زیادی را به دولت وارد کرد، اما دولت وقت با صلابت و هیبت مسائل را حل و فصل و کشور را اداره کرد تا روزی که آمریکایی‌ها از تحریم منصرف شدند و خریداران نفت مقابل شرکت ملی نفت ایران به صف شدند.
وی یادآور شد: با وجود طی کردن این مسیر، همچنان رهبری معتقد بودند که ما تا ابد نمی‌خواهیم با کشوری قطع رابطه کنیم، بلکه می‌خواهیم با همه دنیا ارتباط داشته باشیم، اما این آمریکا بود که به خصومت علیه انقلاب عمق بخشید.
صفار هرندی متذکر شد: این آمریکا بود که در دوران جنگ با فیلمبرداری از حرکات نظامی ما و مخابره به صدام، اقداماتی را علیه ایران انجام داد و به جنگ هوایی و دریایی با ایران پرداخت.
وی اضافه کرد: آمریکایی‌ها زمانی حاضر به دادن تجهیزات جنگی و موشک به ما شدند که جوانان به دانشمند ما به دانش ساختن این تجهیزات دست یافتند.
وی افزود: این بهانه‌ای شد تا نیروهای تکنوکرات و صاحبان قدرت اجرایی کشور در دوران آقای رفسنجانی گفتند چاره‌ای جز نزدیک شدن به آمریکا نداریم.
صفار هرندی در تحلیل رفتار جماعتی که تا دیروز علیه آمریکا شعار می دادند، تصریح کرد: دوستان اصلاح طلب ما و کسانی که در مجلس سوم، ۱۳ آبان را به عنوان روز مبارزه با استکبار جهانی نام گذاری کردند، به یک باره قربان صدقه آمریکا رفته و می‌گویند آمریکا قدرتمند است و ما چاره‌ای نداریم.وی افزود: در دوره اصلاحات نیز با این ذهنیت که اگر ما ادبیات ما را در مقابل کشورهای قدرتمند عوض کنیم، چنین رفتاری با ما می‌شود از آبراهام لینکلن به عنوان شهید یاد کردیم، اما چند سال بعد آمریکا ما را به عنوان محور شرارت در دنیا معرفی کرد.
وی با اشاره به رابطه ایران و آمریکا در دوره احمدی‌نژاد گفت: فاصله بین آمریکا و ایران در دوره آقای احمدی‌نژاد عمق بیشتری پیدا کرد، اما میزان خصومت کمتر شد.
وزیر اسبق فرهنگ و ارشاد اسلامی خاطر نشان کرد: بخشی از رفتارهای احمدی نژاد را تایید کرده و حتما بخشی با بخشی از آن هم مخالف هستم، از اقتدار آن روز ایران در مقابل آمریکا جواب بهتری گرفتیم تا گردن کج کردن در مقابل آمریکا، اما احمدی نژاد هم از موضعش برگشت و تلاش کرد به آمریکا نزدیک شود که این نیز باعث تشدید تحریم‌ها شد.
وی متذکر شد: خصومت آمریکا علیه ایران امروز به اوج خودش رسیده است و در مقابل رفتار دوستانه که نسبت به آمریکا نشان داده‌ایم، جز عدم عمل به تعهد دریافت نکرده‌ایم. چرا باید با چنان سابقه دور و چنین سابقه نزدیکی که آمریکا دارد، برخورد توام با حسن نیت با آنها داشته باشیم؟
وی یادآور شد: آمریکا بهترین متعهد خود ، یعنی عربستان را گاو شیرده خطاب کرده و آن‌ها را به هیچ می‌شمارد. اگر قرار بود رفتار ما با آمریکا از جنس رفتار عربستان باشد، هیچ ایرانی غیرتمندی این چنین رفتاری را بر نمی‌تابید.
عضو مجمع تشخیص مصلحت نظام تصریح کرد: آمریکایی‌ها امروز فهمیده‌اند که اگر به ما ضربه بزنند، باید منتظر ضربه متقابل باشند و این ضربه برای آن‌ها کشنده است.
وی در بخش دیگری از سخنانش در پاسخ به سوالات دانشجویان مبنی بر چرایی تغییر سیاست‌های کلان نظام با روی کار آمدن هر رئیس جمهوری جدید، اظهار کرد: اگر مسئولی در قوه اجرایی، قانونی خلاف سیاست‌های کلی نظام تصویب کند، باید گریبانش را گرفت.
وی اضافه کرد: زمان آقای رفسنجانی جایگاهی به نام نظارت در مجمع تشخیص وجود داشت که در آن بر اجرایی شدن سیاست‌های کلی نظام نظارت می‌شد، اگر ضعفی در این زمینه وجود دارد به من و دوستانم باز می‌گردد. خروج از دایره سیاست‌های کلی نظام توسط هیچ یک از مقامات کشور روا نیست.
صفار هرندی در بخش دیگری از سخنانش با بیان این که چگونه برخی ادعا می‌کنند که ما ۷۰ سال از ترکیه عقب‌تر هستیم، خاطرنشان کرد: با وجود تنگناهای اقتصادی اخیر ما در جهان رتبه بیست و هفتم هستیم و ظرفیت اقتصادی ما نیز همان است، در زمینه علمی و پزشکی نیز در جایگاه مشابهی با کشورهایی همچون ترکیه قرار داریم.
وی در پایان متذکر شد: مردم باید فعال و مطالبه‌گر بوده و فهم سیاسی‌شان را اعمال کنند، اگر زمینه فراهم شود، مردم آنچه را که درست است، انجام می‌دهند.
