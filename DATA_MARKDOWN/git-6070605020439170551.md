
# Hamilton, un arc perfecte per a les fletxes de plata

Published at: **2019-11-02T22:02:50+00:00**

Author: ****

Original: [Ara.cat](https://www.ara.cat/esports/motor/arc-perfecte-Fletxes-Plata_0_2336766533.html)

Si no hi ha un miracle en forma de catàstrofe, Lewis Hamilton es proclamarà aquest vespre campió del Món de la Fórmula 1 per sisena vegada (20.10 h, Movistar Fórmula 1). El cap de files de Mercedes, que sortirà cinquè al Gran Premi dels Estats Units, només necessita aconseguir quatre punts per revalidar el títol. I això en el supòsit que el seu company Valtteri Bottas, que té la pole, guanyi la cursa. Ja que en cas contrari, l’anglès s’asseguraria matemàticament el ceptre, acabés com acabés.
Hamilton, a qui no li agrada fer-se pregar, espera rematar la feina a Austin després d’una temporada per emmarcar, on no ha abandonat en cap cursa, sempre ha acabat a la zona dels punts i només en tres de les divuit curses disputades fins ara ha quedat fora del podi. Les deu victòries (Bahrain, Xina, Espanya, Mònaco, Canadà, França, Gran Bretanya, Hongria, Rússia i Mèxic), tres segones posicions (Austràlia, Azerbaidjan i Bèlgica) i els dos tercers (Itàlia i Japó) són el reflex de la superioritat d’un pilot que va anar eliminant rivals a la lluita per al títol fins que només en quedava un, Bottas, i és a 74 punts.
Tot està preparat, doncs, perquè Lewis Hamilton canti victòria avui mateix. I, en el supòsit de fallar, el pentacampió encara tindria dos match balls més: al Brasil, d’aquí quinze dies, i a Abu Dhabi, el dia 1 de desembre, data que s’acaba la temporada. D’aquesta manera, Hamilton superarà els cinc títols del mític Juan Manuel Fangio (1951, 54, 55, 56 i 57) i es quedarà a només un d’un altre mite, Michael Schumacher. Amb set (1994, 95, 2000, 01, 02, 03 i 04) l’alemany és el pilot que més n’ha aconseguit a la història de la disciplina reina de l’automobilisme. Una fita que sembla assumible per a Hamilton, rei de la F1 des del 2014, durant el qual només se li ha escapat un títol, el del 2016, i per cinc punts escassos.
Guanyador per primer cop el 2008, en aquella cursa caòtica a Interlagos que es va decidir sota la pluja i a la darrera volta, Hamilton –aleshores pilotant un McLaren– va haver d’esperar uns quants anys a tornar a assaborir la glòria. L’anglès va esperar amb paciència que s’acabés l’època de vaques grasses de Red Bull, durant la qual tan sols va poder ser quart al Mundial. El 2014, ja a Mercedes, seria el cap de files de l’equip que millor s’adaptaria al canvi de reglament i a la introducció dels nous motors. I és que des de llavors les Fletxes de Plata no han tingut rival a la competició. A més, l’arribada de Bottas el 2017 –per cobrir la baixa inesperada de Rosberg, que es retirava unes setmanes després d’aconseguir el títol– no ha pogut fer ombra a l’anglès, que encara ha vist més reforçada la posició de líder de l’escuderia.
Ara el dubte és saber què passarà en el futur. Hamilton, que sempre ha estat vinculat a Mercedes –en l’època a McLaren, l’equip feia servir els motors alemanys– té contracte fins al 2020, però en l’horitzó immediat hi ha un canvi de reglament previst, precisament, per d’aquí dues temporades. “Sempre m’encanten els reptes i aquest equip ha demostrat que està millor preparat i en la millor posició per reaccionar a tots els canvis”, deia arribant a Austin, en un cap de setmana on espera cobrir-se novament de glòria. “Plantejo seguir a Mercedes. El 2021 tocarà un canvi de mentalitat i vull ser pioner en aquesta època”, assegurava algú que no es cansa de guanyar. “Al futur no hi ha res escrit però només sé que gaudeixo amb el que faig i per tant no veig cap raó per parar, perquè estimo la meva professió”. Hamilton té corda per estona.
