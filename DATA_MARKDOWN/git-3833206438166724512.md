
# Георги Титюков: Изборите не са предрешени, хората трябва да гласуват

Published at: **2019-11-01T13:28:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Georgi-Tityukov-Izborite-ne-sa-predresheni-horata-tryabva-da-glasuvat-910391)


        Георги Петров Титюков, на 44 г., роден на 10.10.1975 г. в Пловдив. Завършил Строителен техникум в Пловдив, с 5.82 от дипломата. След това – ПУ “Паисий Хилендарски" - с мн.добър 4.95 на държавния изпит. Женен с 3 деца, едно момче на 8 г. и две момичета близначки на 1 г. 8 месеца. Кандидат е за кмет на район "Централен".
      

        - Кое ще е първото нещо, което ще направите, ако Ви изберат за кмет на района?
      
- Ще събера служителите на района, за да им обясня, че трябва да бъдат изключително любезни и търпеливи с гражданите, които обслужват, и да си вършат работата в срок, а където може - и преди него. Ще поканя представители от всичките 15 микрорайона, на които съм разделил "Централен“, за да обсъдим с тях проблемите и решението им. И ще започна незабавно работа по основните проблеми във вътрешността на района, а те не са малко. В “Централен" имаме няколко готови проекта с разрешение за строеж. Първият, и може би най-важен, е за детска градина “Каменица".
Когато бях кмет 2014-2015 г., обявихме обществена поръчка. Както виждате все още нищо не е направено там, а има одобрен проект, има разрешение за строеж. Трябва да се събори сега съществуващата градина с четири групи и да се построи нова с шест. Предвиждам да има кухненски блок с всички изисквания по наредбата. Така че това ще е сред първите неща, които ще направя. Имаме готов проект и издадено разрешение за физкултурен салон на училище “Екзарх Антим I", което е на бул. “Васил Априлов" срещу Държавна болница. Започвам спешно и изграждането на една детска ясла с млечна кухня в кв. “Съдийски", на ул. “Стоян Михайловски" 13. Там нуждата от детска ясла е осезаема.

        - Казахте кв. "Съдийски". Какво се случи там?
      
- Спомняте си, че през октомври 2018 г. бе проведено обществено обсъждане, на което се коментира искането на живущите там, на мястото, предвидено за изграждане на преходно жилище за деца от 15-18 г. и ЦНСТ за деца, да бъде изградена детска ясла/ или филиал/ с млечна кухня. През януари 2019г., по време на гласуване на бюджета за 2019 г. по предложение на Георги Титюков и Едуард Сарафян, председател на групата на общинските съветници от Коалиция "Кауза Пловдив", бе осигурена сумата от 65 000/ шестдесет и пет хиляди/ лева, за проектиране на детска ясла с млечна на ул. "Стоян Михайловски“ №13.
По време на същата сесия на Общинския съвет тогавашния районен кмет Георги Стаменов направи контрапредложение и поиска мястото да бъде използвано за парк, а не за детска ясла. Затова през пролетта на 2019 г. в ученическия стол на ОУ "Душо Хаджидеков“ на ул. "А. Папазов“ №18, хората се събраха, за да препотвърдят желанието си за изграждане на нова детска ясла с млечна кухня на ул. "Стоян Михайловски“ №13.
Преди седмица отново се срещнах с тях, в рамките на предизборната ми обиколка. Живущите в квартала изразиха категоричното си недоволство, че сегашната администрация на района нищо не е направила по въпроса за изграждането на новата детска ясла с млечна кухня. Все още им се налага да водят децата си в съседни квартали и това им причинява сериозни неудобства и притеснения. Въпреки че през януари по предложение на Едуард Сарафян от "Кауза Пловдив“ бе гласувано и одобрено отпускането на 65 000 лева за проектиране на детска ясла с млечна кухня. Вече шест месеца няма развитие по въпроса. Ако стана кмет на район "Централен“, това ще е едно от първите неща, които ще направя.

        - Кое отчитате като най-голям проблем в район “Централен" и какво предвиждате, за да се справите с него?
      
- За съжаление проблемът не е само един. Много е важно да разберем, че "Централен“ не е само площадът и големите, основни булеварди и улици. Те са важни за облика на града, но в района има много нерешени проблеми. За мен най-важна е връзката между администрацията и гражданите, която в момента до голяма степен липсва. Разделил съм "Централен“ на 15 микрорайона и предвиждам създаване на Граждански съвет от трима представители от всеки микрорайон, с кoито ежемесечно ще имам работни срещи. Това за мен е най-удачният вариант бързо и лесно да се решават възникналите проблеми, защото за един микрорайон проблем е липсата на паркоместа, за друг - разбитите улици.
През последните месеци обиколих целия район и водих разговори с живущите там. Като най-голям проблем се открояват разбитите тротоари, а на места и липсата на такива, малките вътрешноквартални улици, които имат нужда от преасфалтиране, занемарените междублокови пространства, липсата на паркоместа. Ясно ми е, че в район “Централен" няма свободни територии да се правят нови големи паркове, затова трябва да се обърне внимание на междублоковите пространства. Ще поканя всички домоуправители на блокове при мен и ще изберем по един отговорник, който ще поддържа тези пространства, като получава скромно възнаграждение на граждански договор - някой пенсионер например от съседни блокове да полива, да коси, ако трябва да му се осигури дори някаква косачка.
Трябва тези пространства да се подобрят и да се поддържат, да не е кал есента, прах лятото, а да си е зеленко
– тревички, дръвчета, да се поливат. Необходимо е да се поставят и пейки за отдих. Друг проблем, според мен, за много хора е изключително бавната реакция по отношение на санитарната сеч на отделни клони – в момента се чака между 1 и 2 години, което никак не е нормално.

        - Каква ще е политиката Ви за управление занапред?
      
- Аз работя за хората. Няма човек в Пловдив, който да е дошъл при мен и да съм го върнал. Имам приемен ден всеки ден и така работят и всичките ми колеги от "Кауза Пловдив“ и това ще продължи и занапред. Важно е да се изгради връзката между администрацията и гражданите и да се поддържа. Когато работим заедно, тогава се постигат най-добрите резултати, защото за едни проблеми ние в общината знаем, за други предполагаме, но хората, които живеят на дадената улица, най-добре знаят от какво имат нужда.

        - Разликата между вас и опонентът ви на първи тур е почти двойна. Възможно ли е да бъде стопена?
      
- През 2015 г. на първи тур положението беше абсолютно същото. Той имаше около 10 000 гласа, а аз 4600. На втори тур той спечели буквално с фотофиниш, казано на спортен език - с 280 гласа разлика. Виждате, че резултатите ни са почти равни. Затова хората не трябва да си мислят, че изборите са предрешени и едва ли не голямата разлика ще е проблем. А трябва да отидат до урните и да дадат своя глас.

        - На първия тур на изборите много хора се оплакаха, че са ги питали за кой избор ще гласуват и не са им давали трите бюлетини. Запознат ли сте с това?
      
- Да, наясно сме с това, дори уведомихме ЦИК и ОИК. Съгласно Чл. 427 ( 1) от Изборния кодекс "След като бъде допуснат до гласуване, избирателят получава хартиена бюлетина за всеки вид избор от член на секционната избирателна комисия, който я откъсва от кочана с бюлетините непосредствено преди предаването й и я подпечатва с печата на комисията. С получените бюлетини избирателят отива в кабината да гласува." Така че мога да посъветвам избирателите, ако тази неделя отново ги попитат, да си поискат и двете бюлетини и, ако не харесват никого от кандидатите, да отбележат "Не подкрепям никого“, а не да се отказват от правото си на вот. За нас, това е опит за изборна манипулация и не трябва избирателите да позволят да бъдат част от нея.

        - Фатално ли ще е числото 13 за Георги Титюков?
      
- Няма фатално число, но има фатален избор. Затова човек трябва много внимателно да помисли, когато избира, кой да го представлява в администрацията и кой да работи за него!
