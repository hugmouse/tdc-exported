
# چاقی، زنان را مستعد سرطان رحم و سینه می‌کند

Published at: **2019-11-05T21:28:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620117/%DA%86%D8%A7%D9%82%DB%8C-%D8%B2%D9%86%D8%A7%D9%86-%D8%B1%D8%A7-%D9%85%D8%B3%D8%AA%D8%B9%D8%AF-%D8%B3%D8%B1%D8%B7%D8%A7%D9%86-%D8%B1%D8%AD%D9%85-%D9%88-%D8%B3%DB%8C%D9%86%D9%87-%D9%85%DB%8C%E2%80%8C%DA%A9%D9%86%D8%AF)


        یک متخصص زنان و زایمان گفت: چاقی علاوه بر ایجاد عوارضی مثل دیابت، فشارخون و سایر بیماری‌ها، خانم‌هایی را که چربی‌ دور شکمی دارند را مستعد سرطان رحم و سینه می‌کند.
      

        آفتاب‌‌نیوز :
      
دکتر نسرین جلیلیان روز سه شنبه در سمینار پیشگیری از سرطان پستان در سرسرای اجتماعات بیمارستان دانشگاه علوم پزشکی کرمانشاه افزود: بانوان باید با رژیم غذایی مناسب و ورزش وزن خود را نزدیک به ایده آل حفظ کنند تا از این بیماری پیشگیری کنند.
او گفت: انجمن طب ورزش توصیه می کند در هفته ۳۵۰ دقیقه پیاده روی به نحوی که ضربان قلب را بالا ببرد داشته باشیم.
این متخصص زنان و زایمان تاکید کرد مصرف نکردن الکل، قطع سیگار و تنباکو و ورزش از جمله عوامل مهم در پیشگیری از سرطانهاست.
جلیلیان افزود: تست پاپ اسمیر بانوان سه سال بعد از ازدواج و نیز هر ۲ سال یکبار انجام ماموگرافی برای بانوان ۴۰ تا ۵۰ سال ضروری است.
وی اظهارداشت: جامعه امروزی جامعه صنعتی است که همین امر فرد را مستعد سرطان می کند بنابراین بهتر است بدون رعب و وحشت مسئله پیشگیری را در مردم جا بیندازیم و حس نگرانی انجام غربالگری در جامعه مان را کم کنیم.
بانوان پیشگیری را جدی بگیرند
مشاور رییس دانشگاه علوم پزشکی کرمانشاه در امور بانوان و خانواده نیز در این سمینار گفت: نقش شخص، توجه و انگیزه در پیشگیری از این بیماری بسیار مهم است و تا زمانی که شخص خودش را متقاعد نکند که توجه و غربالگری در پیشگیری از سرطان سینه مهم است هیچ فایده ای ندارد.
دکتر فاطمه عباسپور افزود: سرطان یک اتفاق است که ممکن است برای هرکسی اتفاق بیفتد بنابراین تصور کنید دشمنی دارید که در کمین است پس اگر آن را بشناسید درصدد مقابله با وی بر می آیید.
وی اظهارداشت: نتایج به دست آمده از بررسی هزار و ۴۰۰ مقاله نشان داد افراد به علت نداشتن اطلاعات، عدم توجه، هزینه غربالگری، خجالت، عوامل محیطی و باورهای غلط مردم است که به سمت غربالگری نمی روند.
وی گفت: تشخیص به موقع این بیماری در درمان آن بسیار مهم است که این امر با شیوه درست زندگی و اهمیت و توجه میسر است.
