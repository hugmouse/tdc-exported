
# മൃതദേഹങ്ങളിൽ വെടിയുണ്ടകളില്ല; ആ ദിവസങ്ങളിൽ അവിടെ നടന്നത്

Published at: **2019-11-03T05:40:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/kerala/2019/11/03/palakkad-maoist-encounter-ground-report.html)


        ∙ അട്ടപ്പാടി മേലേ മഞ്ചിക്കണ്ടി വനത്തിൽ ഏറ്റുമുട്ടൽ നടന്ന 2 ദിവസങ്ങളിൽ സംഭവിച്ചതെന്തെന്ന് 2 കിലോമീറ്റർ അകലെ മേലേ മഞ്ചിക്കണ്ടി ഊരിൽ ഉണ്ടായിരുന്ന മലയാള മനോരമ ലേഖകൻ പറയുന്നു
      

        2019 ഒക്ടോബർ 28
      
∙ ഉച്ചയ്ക്ക് 12 നും 12.30 നും ഇടയിൽ മേലേ മഞ്ചിക്കണ്ടി ഊരിൽ വെടിയൊച്ച കേൾക്കുന്നു. ദീപാവലിക്ക് പടക്കം പൊട്ടിയതാണെന്ന് ഊരുവാസികൾ കരുതി.
∙ വനത്തിൽ മാവോയിസ്റ്റുകളും തണ്ടർബോൾട്ടും തമ്മിൽ വെടിവയ്പു നടന്നതായി വാർത്തകൾ പുറത്തുവരുന്നു. സ്ഥിരീകരിക്കാതെ പൊലീസ്.
∙ താവളം – മുള്ളി റോഡിന്റെ നിയന്ത്രണം പൊലീസ് ഏറ്റെടുക്കുന്നു. മാധ്യമപ്രവർത്തകരെ പാടവയലിൽ തടയുന്നു. ഊരു നിവാസികളെപ്പോലും കടത്തിവിടുന്നത് കർശന പരിശോധനയ്ക്കു ശേഷം. തണ്ടർബോൾട്ട് അംഗങ്ങൾ അല്ലാതെ മറ്റു വകുപ്പുകളിലെ ഉദ്യോഗസ്ഥരെപ്പോലും അടുപ്പിക്കുന്നില്ല.
∙ 3 മാവോയിസ്റ്റുകൾ കൊല്ലപ്പെട്ടെന്നും ഒരാൾക്കു ഗുരുതര പരുക്കേറ്റെന്നും 3 പേർ ഓടിപ്പോയെന്നും വിവരം. പൊലീസിൽ നിന്നു ലഭിക്കുന്നതു പരസ്പരവിരുദ്ധമായ വാർത്തകൾ. സ്ഥിരീകരിക്കാതെ ഉന്നത ഉദ്യോഗസ്ഥർ.
∙ 16 അംഗ തണ്ടർബോൾട്ട് സംഘത്തെ മൃതദേഹങ്ങൾക്കു കാവൽ നിർത്തി പൊലീസ് സംഘം കാടിറങ്ങുന്നു. പിറ്റേന്നു രാവിലെ ഇൻക്വസ്റ്റ് നടപടികൾ നടക്കുമെന്നു മാത്രം മാധ്യമങ്ങളോടു പറയുന്നു.

        2019 ഒക്ടോബർ 29
      
∙ ഇൻക്വസ്റ്റ് നടപടികൾക്കായി പുറപ്പെട്ട പൊലീസ് – ഉദ്യോഗസ്ഥ സംഘത്തിനൊപ്പം മാധ്യമപ്രവർത്തകർ ചെന്നെങ്കിലും ഊരിലേക്കുള്ള വഴിയിൽ വാഹനം തടഞ്ഞു.
∙ 4 കിലോമീറ്ററോളം നടന്ന് ഊരിലെത്തിയ മാധ്യമപ്രവർത്തകരെ ഏറ്റുമുട്ടൽ സ്ഥലത്തേക്കു പോകുന്നതിൽ നിന്നു വിലക്കി.
∙ ഇൻക്വസ്റ്റ് കഴിഞ്ഞ് 2 മണിക്ക് ഔദ്യോഗിക വിശദീകരണം നൽകുമെന്നു പൊലീസ്.
∙ ഇൻക്വസ്റ്റിനു വേണ്ട ഉദ്യോഗസ്ഥസംഘം, പൊലീസ്, തണ്ടർബോൾട്ട് ഉൾപ്പെടെ നൂറോളം പേർ കാട്ടിലേക്ക്.
∙ പത്തരയോടെ കാട്ടിൽ നിന്നു വീണ്ടും വെടിയൊച്ച.
∙ ചിതറിയോടി ഊരിലെത്തിയ ഉദ്യോഗസ്ഥർ അവിടെ വെടിവയ്പു നടന്നതായി അറിയിക്കുന്നു.
∙ കൂടുതൽ സേനാംഗങ്ങൾ കാട്ടിലേക്ക്.
∙ കാട്ടിൽ വെടിവയ്പ് ഉണ്ടായെന്നും ഒരാൾ കൂടി കൊല്ലപ്പെട്ടെന്നും പൊലീസ്. ഇൻക്വസ്റ്റ് നിർത്തിവച്ചു.
∙ വൈകുന്നേരം 6 മണിയോടെ 2 മൃതദേഹങ്ങൾ ഇൻക്വസ്റ്റ് കഴിഞ്ഞ് ഊരിലെത്തിച്ചു. കനത്ത മഴയ്ക്കിടെ മറ്റു 2 മൃതദേഹങ്ങൾ കൂടി എത്തിച്ചു.
∙ ഡിജിപിയുടെ അനുമതിയില്ലാതെ പ്രതികരിക്കാൻ കഴിയില്ലെന്നു പൊലീസ്.
∙ മൃതദേഹങ്ങൾ തൃശൂർ മെഡിക്കൽ കോളജിലേക്കു രാത്രിതന്നെ കൊണ്ടുപോയി. 

        മൃതദേഹങ്ങളിൽ വെടിയുണ്ടകളില്ല
      

        ഉണ്ണി കെ. വാരിയർ
      
തൃശൂർ ∙ അട്ടപ്പാടിയിൽ വെടിയേറ്റു മരിച്ച 4 പേരുടെ ദേഹത്തും വെടിയുണ്ടകൾ അവശേഷിക്കുന്നില്ലെന്നു മെറ്റൽ ഡിറ്റക്ടർ പരിശോധനയിലൂടെ ഉറപ്പാക്കി. ദേഹത്തുള്ള വെടിയുണ്ടകൾ പോസ്റ്റ്മോർട്ടത്തിൽ കണ്ടെത്താനായില്ലെന്ന പ്രചാരണം തള്ളിക്കളയാൻ വേണ്ടിയായിരുന്നു പരിശോധന. സംസ്ഥാനത്ത് ആദ്യമായാണു മൃതദേഹത്തിൽ ഇത്തരം പരിശോധന നടത്തുന്നത്. പൊലീസിന്റെ ആവശ്യപ്രകാരം പരിശോധന വിഡിയോയിൽ പകർത്തിയിട്ടുണ്ട്.
എക്സ്റേയിൽ രമയുടെ ദേഹത്തു വെടിയുണ്ട പോലുള്ള വസ്തു കണ്ടിരുന്നു. എന്നാൽ, പോസ്റ്റ്മോർട്ടത്തിൽ വെടിയുണ്ടയില്ലെന്നു വ്യക്തമായി. 3 പേരുടെ ദേഹത്തു വെടിയേറ്റത് ഓടുമ്പോഴാണെന്ന് പോസ്റ്റ്മോർട്ടത്തിൽ കണ്ടെത്തിയതായി സൂചനയുണ്ട്. മണിവാസകത്തിന്റെ കാര്യത്തിൽ മാത്രമാണ് ഇതുറപ്പാക്കാനാകാത്തത്. എല്ലാ മൃതദേഹങ്ങളിലും വെടിയുണ്ട കടന്നു പോയ മുറിവുകൾ കണ്ടെത്തി.
3 പേർക്ക് ഇടത്, വലത്, പിൻഭാഗത്തുനിന്നാണു വെടിയേറ്റിരിക്കുന്നത്. ഓടുമ്പോൾ വെടിയേറ്റെന്നു കരുതാൻ ഇതാണു കാരണം. 3 മൃതദേഹങ്ങളിലെ എല്ലാ മുറിവുകളും ദൂരെനിന്നു വെടിവച്ച രീതിയിലാണ്. 
മണിവാസകത്തിന് വെടിയേറ്റ മുറിവുകൾ മുൻഭാഗത്തു നിന്നും വശങ്ങളിൽനിന്നുമാണ്. ഉയർന്ന പ്രദേശത്തു നിന്നു താഴേയ്ക്കു വെടിവച്ച രീതിയിലാണിത്. വശങ്ങളിൽ നിന്നും വെടിയേറ്റിട്ടുണ്ട്. വെടിയേറ്റ് ഉയരത്തിൽ നിന്നു വീണാൽ പറ്റാനിടയുള്ള പരുക്കുകളും ദേഹത്തുണ്ട്.
