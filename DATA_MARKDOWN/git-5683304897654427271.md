
# ‘ഉണ്ടുറങ്ങി ഗെയിം കളിച്ചു പുതുതലമുറ’; രാത്രി വിഡിയോ ഗെയിം നിരോധിച്ച്‌ ചൈന

Published at: **2019-11-07T20:06:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/07/china-imposing-curfew-on-video-games.html)

ബെയ്ജിങ്∙ 18 വയസ്സിനു താഴെയുള്ള കുട്ടികള്‍ വിഡിയോ ഗെയിം കളിക്കുന്നതിനു കർശന നിയന്ത്രണങ്ങൾ ഏർപ്പെടുത്തി ചൈനീസ് സർക്കാർ. കുട്ടികൾ രാത്രി പത്തിനു ശേഷവും രാവിലെ 8 മണിക്കു മുൻപും വിഡിയോ ഗെയിം കളിക്കുന്നതിനാണ് നിരോധനം. സാധാരണ ദിവസങ്ങളില്‍ 90 മിനിറ്റും വാരാന്ത്യത്തിലും അവധി ദിവസങ്ങളിലും 3 മണിക്കൂറുമാണു കുട്ടികൾക്കു വിഡിയോ ഗെയിം കളിക്കാൻ അനുവദിച്ചിരിക്കുന്ന സമയം. എട്ടിനും 16നും ഇടയിൽ പ്രായമുള്ളവർ മാസത്തിൽ 200 യുവാനും 16 മുതൽ 18 വരെ പ്രായമുള്ളവർ 400 യുവാനും മാത്രമേ വിഡിയോ ഗെയിമിനായി ചെലവിടാൻ പാടുള്ളുവെന്നുമാണ് സർക്കാർ നിർദേശം. 
അമിതമായി വിഡിയോ ഗെയിം കളിക്കുന്നതു കുട്ടികളുടെ ശാരീരികവും മാനസികവുമായ ആരോഗ്യത്തെ തകിടം മറിക്കുമെന്നതിനാലാണ് ഇത്തരമൊരു നിർദേശവുമായി ചൈനീസ് സർക്കാർ രംഗത്തെത്തിയത്. കുട്ടികളുടെ കാഴ്ചശക്തി സംരക്ഷിക്കുന്നതിനുള്ള പ്രധാന നിർദേശമെന്ന നിലയിൽ  പുതിയ ഗെയിം ഇറക്കുന്നതിനു ചൈനയിൽ നിലവിൽ നിയന്ത്രണം ഉണ്ട്. ഇറക്കുമതി ചെയ്യുന്ന വിഡിയോ ഗെയിമുകൾക്കു 2018 ഫെബ്രുവരിയിൽ മുതൽ അംഗീകാരം നൽകിയിരുന്നില്ല. രാജ്യത്തെ കമ്പനികൾക്കു 2018 മേയ് മുതൽ പുതിയ ലൈസൻസുകൾ നൽകേണ്ടതില്ലെന്നു ചൈനീസ് സർക്കാർ തീരുമാനം എടുത്തിരുന്നു.
2018–ൽ മാത്രം 38 ബില്ല്യന്‍ ഡോളറിന്റെ വിഡിയോ ഗെയിം ബിസിനസാണ് ചൈനയില്‍ നടന്നത്. വെറുതെ ഗെയിം കളിച്ചിരുന്നും ചാറ്റു ചെയ്തും വളര്‍ന്നു വരുന്ന പുതിയ തലമുറ ഭാവിയിൽ ഭീഷണിയാകുമെന്ന കണക്കുകൂട്ടലാണ് വിഡിയോ ഗെയിമുകളുടെ സമയം ക്രമീകരിക്കാൻ ചൈനീസ് സർക്കാർ തീരുമാനിച്ചത്. സൈന്‍-ഇന്‍ ചെയ്യലിലൂടെ കുട്ടികളുടെ ഗെയിം വീക്ഷിക്കുന്നതിനുള്ള നിലവിലെ സംവിധാനത്തിനു പുറമേ വ്യാജ പേരുകളിൽ ൈസൻ– ഇൻ– ചെയ്യുന്നത് കർശനമായി നിയന്ത്രിക്കാനും അധികൃതർക്കു നിർദേശമുണ്ട്. 
മണിക്കൂറുകൾ വിഡിയോ ഗെയിമിൽ ചെലവിടുന്ന കുട്ടികളിൽ ഏകാഗ്രത കുറവും മാനസികാരോഗ്യ പ്രശ്നങ്ങളും പഠനവൈകല്യങ്ങളും വ്യാപകമാണെന്നും ഈ കാരണത്താലാണു നിയന്ത്രണം ഏർപ്പെടുന്നതെന്നുമാണു സർക്കാരിന്റെ ഔദ്യോഗിക വിശദീകരണം. ഇന്റര്‍നെറ്റിനു സർക്കാർ നിരീക്ഷണമുള്ള രാജ്യം എന്ന നിലയിൽ യുവാക്കളും കുട്ടികളും അടക്കമുള്ളവർ വിഡിയോ ഗെയിമിലാണ് നല്ലൊരു സമയവും ചെലവഴിക്കുന്നത്. ഗെയിമിങ്ങിലുള്ള താത്പര്യം ഓരോ വര്‍ഷവും കൂടുന്നുവെന്നു കണ്ടതോടെയാണ് ചൈന മാറ്റം കൊണ്ടുവരാന്‍ തീരുമാനിച്ചത്. ഇറങ്ങുന്ന ഗെയിമുകളുടെയും സിനിമകളുടെയും ഉള്ളടക്കം ശ്രദ്ധാപൂര്‍വ്വം സർക്കാർ നോക്കിക്കണ്ട ശേഷമാണ് അവ റിലീസു ചെയ്യുന്നത്. 
English Summary: China fears young people are addicted to video games. imposing a curfew
