
# दिल्ली टी-20 के दौरान बांग्लादेशी खिलाड़ियों ने की उल्टी: रिपोर्ट

Published at: **2019-11-06T07:25:08+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-2-bangladesh-players-vomited-during-delhi-t20i-against-india-says-report-2834641.html)

India vs Bangladesh, Delhi T20I: भारत और बांग्लादेश के बीच पहला टी-20 मैच दिल्ली के अरुण जेटली स्टेडियम में खेला गया। इस मैच में बांग्लादेश ने भारत को 7 विकेट से मात दी। यह मैच दिल्ली के वायु प्रदूषण से प्रभावित रहा। मैच से पहले बांग्लादेश के खिलाड़ियों ने मास्क लगाकर प्रैक्टिस की थी। खराब रोशनी और स्मॉग की वजह से मैच को रद्द करने की मांग भी की जा रही थी, लेकिन आखिर में हवा की खराब क्वॉलिटी के बीच इंटरनेशनल मैच खेला गया। अब रिपोर्ट आ रही है कि इस मैच के दौरान दो बांग्लादेशी खिलाड़ियों ने उल्टी की थी। 
ईएसपीएन क्रिकइंफो की रिपोर्ट के मुताबिक, बांग्लादेश के सौम्य सरकार और एक अन्य खिलाड़ी को मैच के दौरान उल्टी हुई थी। दिवाली के बाद से दिल्ली की परिस्थितियां कुछ ठीक नहीं हैं। खिलाड़ियों के उल्टी करने की रिपोर्ट मैच के बाद आई है। 
बांग्लादेश की इस जीत के हीरो रहे मुशफिकुर रहीम को 'मैन ऑफ द मैच' चुना गया था। पर्यावरणविदों ने भारतीय क्रिकेट कंट्रोल बोर्ड (BCCI) अध्यक्ष सौरव गांगुली को पत्र लिखकर भारत और बांग्लादेश के बीच टी-20 मैच दिल्ली के बाहर कराने का अनुरोध किया था। 
मैच से पहले  बांग्लादेश के कप्तान महमुदूल्लाह ने कहा था कि उनके खिलाड़ी अब खुद को परिस्थितियों के अनुसार ढाल चुके हैं। महमुदूल्लाह ने कहा था, “हां, हमने इस बारे में बातचीत की है, लेकिन यह हमारे हाथ में नहीं है। हमारे लिए यह जरूरी है कि हम मैच पर ध्यान दें और हमारा ध्यान पूरी तरह से मुकाबले पर केंद्रित है।” 
महमुदूल्लाह ने कहा था, “टीम तीन दिन से यहां अभ्यास कर रही है और अब खिलाड़ी पूरी तरह से परिस्थितियों के अनुसार खुद को ढाल चुके है। हम जब यहां आए थे तो थोड़ी कठिनाई हुई थी, लेकिन अब हालात पहले से बेहतर हैं।”
