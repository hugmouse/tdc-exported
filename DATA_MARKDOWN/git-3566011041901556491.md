
# دریافت مالیات از سود سپرده‌های بانکی منتفی است

Published at: **2019-11-05T08:44:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545030.html/%D8%AF%D8%B1%DB%8C%D8%A7%D9%81%D8%AA-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF-%D8%B3%D9%BE%D8%B1%D8%AF%D9%87-%D9%87%D8%A7%DB%8C-%D8%A8%D8%A7%D9%86%DA%A9%DB%8C-%D9%85%D9%86%D8%AA%D9%81%DB%8C-%D8%A7%D8%B3%D8%AA)

رئیس کمیسیون برنامه و بودجه مجلس درباره دریافت مالیات از سود سپرده‌ها گفت: این بحث، کاملا منتفی است. اگر بخواهیم از سود سپرده‌ها در کشورمان مالیات بگیریم پول‌ها از سیستم بانکی خارج می شود.
به گزارش شبکه اطلاع رسانی راه دانا؛ غلامرضا تاجگردون با حضور در برنامه گفت و گوی ویژه خبری دوشنبه شب شبکه دو سیما با اشاره به تاکید رهبر معظم انقلاب بر اصلاح ساختار بودجه افزود: دولت در این مدت، گزارش‌های متعددی ارائه کرد و این موضوع در چندین جلسه مطرح شد.
وی اضافه کرد: برخی موارد نیاز به تصویب قانون دارد، اما برخی موارد را دولت راسا می‌تواند اجرا کند.   تاجگردون با بیان اینکه اصلاحات ساختاری در بودجه هم مطرح است گفت: تاکنون چیزی به عنوان لایحه اصلاح ساختار بودجه، تصویب نشده است. وی اضافه کرد: قوانین موجود کشور در بخش بودجه، متعارض و دستگاه‌های متولی هم زیاد هستند.   تاجگردون با اشاره به اینکه دولت، علت اصلی تاخیر در تقدیم لایحه اصلاح ساختاری بودجه به مجلس است‏ گفت: دولتمردان برای این اصلاح ساختار، جدی نیستند.   تاجگردون گفت: اختیارات متعددی به دستگاه‌های اجرایی در قوانین مختلف داده شده است، اما آن‌ها به اصلاحات ساختاری و جابجایی وظایف، تن نمی‌دهند.   رئیس کمیسیون برنامه، بودجه و محاسبات مجلس شورای اسلامی درباره نحوه تصمیمات شورای عالی هماهنگی اقتصادی درباره بودجه افزود: در بدو ورود، کارکرد و تصمیمات اقتصادی این شورا خوب بود، اما در بخش اصلاح ساختار بودجه، مشکلاتی وجود دارد.   وی درباره تدوین بودجه دو ساله هم گفت: بر اساس قانون، بودجه، یک ساله است و نمی‌توان آن را برای دو سال تصویب کرد، اما بودجه را می‌توان به صورت کلی و افق چشم انداز دو ساله ارائه کرد مانند برنامه‌های پنج ساله توسعه کشور.    تاجگردون افزود: درباره لایحه بودجه نمی‌توان خلاف قانون اساسی عمل کرد و موارد متعارض با قانون اساسی در مجلس تصویب نخواهد شد.   وی در بخش دیگری از سخنان خود گفت: دولت اختیارات خوبی را به بانک مرکزی داده است تا سیاست‌های بازار باز را اعمال کند و اگر شرایط را به گونه‌ای دید که می‌تواند اوراق، منتشر و پول جمع کند و آن را به دولت بدهد و ارز برای خود بردارد، این کار را انجام می‌دهد.   تاجگردون افزود: بانک مرکزی در 8 ماه اخیر با تدبیر خوبی عمل و نرخ ارز و تورم را کنترل کرد.   وی با اشاره به اینکه لایحه بودجه 99، زیاد نمی‌تواند اثرات ضد رکودی داشته باشد گفت: به راحتی نمی‌توان از رکود حاکم بر جامعه خارج شد.    تاجگردون با بیان اینکه کاهش بدهی دولت به بانک‌ها به سختی در حال انجام است، افزود: بازار تسویه در وزارت امور اقتصادی و دارایی و خزانه شکل گرفته است.   وی با اشاره به اینکه مجلس شورای اسلامی تا 100 هزار میلیارد تومان مجوز تسویه بدهی‌ها را داده است‏, ادامه داد: پارسال حدود 36 هزار میلیارد تومان تسویه انجام شد و امسال هم حدود 40 هزار میلیارد تومان تسویه بدهی‌ها انجام خواهد شد.   رئیس کمیسیون برنامه، بودجه و محاسبات مجلس شورای اسلامی در بخش دیگری از سخنان خود گفت: سازمان امور مالیاتی با تحقق نظام جامع مالیاتی فاصله دارد و روند، کند و آزاردهنده شده است.   تاجگردون با بیان اینکه باید پایه‌های جدید مالیاتی تعریف شود، افزود: برخی‌ها فکر می‌کنند برای افزایش درآمدهای مالیاتی، حتما باید نرخ‌های مالیاتی افزایش یابد در حالی که این گونه نیست و معافیت‌های گسترده‌ای داریم.   وی اضافه کرد: دولت، معافیت‌های زائد مالیاتی را به مجلس شورای اسلامی اعلام کند تا حذف شوند.   تاجگردون درباره دریافت مالیات از سود سپرده‌ها هم گفت: این بحث، کاملا منتفی است. در کشورمان که نرخ تورم 40 درصد است و سود سپرده حدود 15 تا 18 درصد است اگر بخواهیم از سود سپرده‌ها در کشورمان مالیات بگیریم پول‌ها از سیستم بانکی خارج می‌شود بنابراین این کار انجام نمی‌شود.   منبع: تسنیم
