
# প্রথম ম্যাচ জিতেছি বলে আমরা বাড়তি আত্মবিশ্বাস পেয়েছি ॥ মাহমুদুল্লাহ

Published at: **2019-11-07T19:18:00+00:00**

Author: ****

Original: [Daily Janakantha](http://www.dailyjanakantha.com/details/article/459350/%e0%a6%aa%e0%a7%8d%e0%a6%b0%e0%a6%a5%e0%a6%ae-%e0%a6%ae%e0%a7%8d%e0%a6%af%e0%a6%be%e0%a6%9a-%e0%a6%9c%e0%a6%bf%e0%a6%a4%e0%a7%87%e0%a6%9b%e0%a6%bf-%e0%a6%ac%e0%a6%b2%e0%a7%87-%e0%a6%86%e0%a6%ae%e0%a6%b0%e0%a6%be-%e0%a6%ac%e0%a6%be%e0%a6%a1%e0%a6%bc%e0%a6%a4%e0%a6%bf)

অনলাইন ডেস্ক ॥ চাই আর মাত্র একটা জয়। তা হলেই ক্রিকেট ইতিহাসে প্রথম বার ভারতের বিরুদ্ধে টি-টোয়েন্টি সিরিজ জিতবে বাংলাদেশ। যা হলে পদ্মাপারের ক্রিকেট অনেক এগিয়ে যাবে বলে মনে করছেন মাহমুদুল্লাহ।
নয়াদিল্লিতে রবিবার সিরিজের প্রথম টি-টোয়েন্টি জিতেছে বাংলাদেশ। তিন ম্যাচের সিরিজের দ্বিতীয় টি-টোয়েন্টি আজ রাজকোটে। বাংলাদেশের টি-টোয়েন্টি দলের অধিনায়ক তাই বলেছেন, “এটা বড় সুযোগ। প্রথম ম্যাচে জিতেছি আমরা। ছেলেরা সবাই জেতার জন্য মরিয়া। গত কয়েকদিন ধরে বাংলাদেশের ক্রিকেট যে জায়গায় ছিল, তাতে সিরিজ জিতলে তা দুর্দান্ত ব্যাপার হবে। তবে ভারতকে হারাতে গেলে আমাদের ভাল খেলতে হবে। নিজেদের মাঠে খেলছে ভারত। ইতিবাচক মানসিকতায় ফোকাস রাখতে হবে। সঠিক সময়ে সঠিক সিদ্ধান্ত যেন নিতে পারি আমরা।”
সাকিব আল হাসান নির্বাসনের কারণে আপাতত নেই। দ্বিতীয় সন্তানের জন্মের সময় স্ত্রীর পাশে থাকতে চান বলে ভারতে আসেননি তামিম ইকবাল। তরুণ পেসার সঈফুদ্দিন চোটের জন্য আসেননি। তার আগে আবার ক্রিকেটারদের ধর্মঘটের সিদ্ধান্ত। যে সমস্যা এই মুহূর্তে নেই। তবে বাংলাদেশের ক্রিকেট কিছুদিন ধরেই টালমাটাল পায়ে এগিয়েছে। ভারতের বিরুদ্ধে প্রথম টি-টোয়েন্টিতে জয় সেই কারণেই পদ্মাপারের ক্রিকেটপ্রেমীদের মনে এনেছে স্বস্তি। মাহমুদুল্লাহ বলেছেন, “আপনারা যদি সাম্প্রতিক ঘটনাপ্রবাহের দিকে নজর দেন, তা হলে বুঝবেন যে বাংলাদেশের ক্রিকেটে যা চলছে, তাতে এই সিরিজ জিতলে তা বিশাল বড় অনুপ্রেরণা হয়ে উঠবে। আর ভারত কিন্তু ঘরের মাঠেই খেলুক বা বিদেশে, সব সময়ই ভাল দল। আমাদের তাই প্রথম বল থেকে সেরা পারফরম্যান্স তুলে ধরতে হবে।”
নয়াদিল্লিতে প্রথম টি-টোয়েন্টিতে জয়ের ব্যাপারে তিনি বলেছেন, “প্রথম ম্যাচ জিতেছি বলে আমরা বাড়তি আত্মবিশ্বাস পেয়েছি। এখন সবাই রাজকোটে খেলা শুরুর দিকে অধীর আগ্রহে তাকিয়ে রয়েছি। প্রত্যেকেই নিজের সেরাটা দিচ্ছে। টি-টোয়েন্টিতে উইকেট ঠিক ভাবে বুঝতে পারলে বলের লেংথ অনুসারে ফিল্ডিং সাজালে ভাল করার সম্ভাবনা বাড়ে। এখানে দ্রুত মানিয়ে নেওয়া গুরুত্বপূর্ণ।”
সূত্র : আনন্দবাজা পত্রিকা
