
# علت رفتار دو گانه سهامداران ، شرط عبور شاخص از رکورد ۳۲۹ هزار و آثار رویدادها

Published at: **2019-11-03T11:17:00+00:00**

Author: ****

Original: [boursepress.ir](http://boursepress.ir/news/138383/%D8%B9%D9%84%D8%AA-%D8%B1%D9%81%D8%AA%D8%A7%D8%B1-%D8%AF%D9%88-%DA%AF%D8%A7%D9%86%D9%87-%D8%B3%D9%87%D8%A7%D9%85%D8%AF%D8%A7%D8%B1%D8%A7%D9%86-%D8%8C-%D8%B4%D8%B1%D8%B7-%D8%B9%D8%A8%D9%88%D8%B1-%D8%B4%D8%A7%D8%AE%D8%B5-%D8%A7%D8%B2-%D8%B1%DA%A9%D9%88%D8%B1%D8%AF-%DB%B3%DB%B2%DB%B9-%D9%87%D8%B2%D8%A7%D8%B1-%D9%88-%D8%A2%D8%AB%D8%A7%D8%B1-%D8%B1%D9%88%DB%8C%D8%AF%D8%A7%D8%AF%D9%87%D8%A7)


        کارشناس بازار سرمایه با بررسی دو نوع رفتار معامله‌گران در شرایط فعلی ، شرط عبور شاخص از رکورد ۳۲۹ هزار تایی و آثار رویدادهای اخیر سیاسی و نوسان قیمت های جهانی را اعلام کرد.
      
به گزارش پایگاه خبری بورس پرس، همایون دارابی با اعلام تازه ترین آرایش بازار سرمایه و دو نوع رفتار معامله‌گران و سرمایه گذاران به سنا گفت: گروه اول افرادی هستند که بازدهی فعلی و بیش از ۸۰ درصدی تا قبل از اصلاح را مطلوب دانسته و درصدد حفظ بازدهی تا پایان سال هستند. و دیدگاه دوم که قایل به رشد بیشتر بازار و تداوم فعالیت گسترده در بازار حتی در صورت ورود بازار به فاز نوسانی هستند.
وی افزود: بخش عمده تفکر دسته اول به ریشه های تحلیلی برمی گردد که تمرکز دولت به مهار تورم معطوف شده و با روند کاهش تورم از طریق خارج کردن نقدینگی در دسترس تمامی بازارها دچار رکود نسبی خواهند شد. لذا آنچه در اقتصاد بازارهای مسکن، طلا و ارز ناشی از این مهار حرکت نقدینگی رخ داده در بورس نیز رخ می دهد. بنابراین رو بیشتر این گروه ، گزینه خرید اوراق و ابزار درآمد ثابت را در پیش گرفته اند و افزایش صدور واحدهای صندوق های درآمد ثابت نشان از حرکت این گروه دارد.
این کارشناس ادامه داد: گروه دوم همچنان معتقد است گزارش های شش ماهه و ماهانه مهر حدود ۹۰ شرکت بزرگ، هنوز فرصت رشد با مفروضات کنونی بازار را دارند. این برداشت موجب تداوم حضور این گروه در خرید و فروش سهام دارد. 
دارابی با اعلام اینکه هر دو گروه در برخی موارد مانند اعتقاد به تداوم نگهداری نقدینگی و انتظار برای تغییرات لایحه بودجه ، نظر مشترکی دارند، افزود : در این شرایط هر یک از دو گروه بر سهام بزرگ و شرکت های درحال اصلاح قیمت و بازگشت تاکید دارند.

        شرط عبور شاخص از رکورد 329 هزار تایی
      
وی در واکنش به این سوال که در شرایط کنونی امکان رشد پرشتاب شاخص و عبور از رکورد 329 هزار تایی وجود دارد، پاسخ داد: این احتمال بستگی به شرایط دارد. اولین و مهمترین مساله، میزان ورود نقدینگی به بازار، نقدینگی فعال و نقدینگی پارک شده در ابزار بدون ریسک است. فعلا بخشی از نقدینگی ورودی به بازار ، پارک کرده و نشانه های ضعیفی از تحرک در املاک و خودرو دیده شده که هنوز جدی نیست. لذا باید امیدوار بود اولویت نخست نقدینگی همچنان بورس باشد.
وی افزود: بازار در شرایط فعلی در صدد یافتن گروه پر ظرفیت برای رشد بوده و با توجه به قابلیت شرکت های بزرگ ، انتظار می رود تا پایان سال رکوردهای تازه ای ثبت شود .

        آثار رویدادهای سیاسی و اقتصادی بر بورس و سود شرکت ها
      
این کارشناس با اعلام تاثیر پذیری اندک و کوتاه مدت بورس از مسائل سیاسی مانند کشته‌شدن ابوبکر البغدادی و ناآرامی های عراق و اهمیت تحولات درون بازار و مسایل اقتصادی ، درباره عدم واکنش سرمایه‌گذاران به علائم مثبت گزارش‌های ۶ ماهه شرکت ها هم توضیح داد: چند عامل در این مساله دخیل بود.
دارابی ادامه داد: اول اینکه بخش عمده گزارش های مطلوب مربوط به شرکت های بزرگ بود که رفتار قیمتی متفاوتی با شرکت های کوچک داشته و به دلیل برخورداری از ارزش روز بازار زیاد، نقدینگی قابل توجهی برای رشد نیاز دارند. به عنوان مثال هر ۵ درصد رشد قیمت ملی مس حدود ۲۱۰۰میلیارد تومان به ارزش بازار شرکت اضافه می کند که شاید به اندازه ارزش بازار چند شرکت کوچک بازار باشد.
وی افزود: بورس تهران از این نظر تک قطبی بوده و میان نقدینگی فعالان بازار و ارزش بازار شرکت ها تعادلی نیست و مجموع ارزش معاملات در برابر ارزش کل بازار بسیار ناچیز و روزانه به ۰.۲درصد ارزش بازار می رسد اما در بورس دیگر این رقم بسیار بسسیار بیشتر و حتی 100درصد است. به همین علت شرایط به گونه ای رقم می خورد که تمام تاثیر مورد انتظار در مدت کوتاه ثبت می شود و بعد ، مدت ها این گروه ثابت می ماند و در حال حاضر هم مانند فنر فشرده هستند.
وی در باره اثر تحولات اخیر بازارهای جهانی از جمله افت قیمت متانول، پلیمرها و ورق فولادی بر سودآوری شرکت‌ها مرتبط هم اعلام کرد: رکود جهانی و  داخلی را باید جدی گرفت. چرا که یکی از مهمترین تهدیدات پیش روی بازار است. همچنین رکود ، عامل غیر سیستماتیک است و نمی توان تاثیر آن را به سادگی خنثی کرد. باید امیداور بود این مساله با توافق تجاری آمریکا و چین، کاهش تنش های منطقه ای و تعیین تکلیف برگزیت ، کاهش یابد.
دارابی ادامه داد: البته در ایران ، عامل خنثی کننده قوی وجود داشته که نرخ ارز است. باید منتظر ماند و دید دولت در لایحه بودجه در مورد دلار ۴۲۰۰ تومانی و ارز نیمایی چه تصمیمی می گیرد . چون نرخ ارز ، متغیر مهمی است که می تواند شرکت های صادراتی را از عوارض رکود مصون بدارد.
انتهای پیام
