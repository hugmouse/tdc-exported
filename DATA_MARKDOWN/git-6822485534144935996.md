
# لاتاری چگونه جیب عده‌ای را پر پول کرد؟

Published at: **2019-11-06T18:31:00+00:00**

Author: ****

Original: [جامعه خبری تحلیلی الف](https://www.alef.ir/news/3980815077.html)

لاتاری نامی که هر ساله از مهرماه (اوایل ماه اکتبر) تا آبان ماه (نیمه‌های نوامبر) رنگ بیشتری به خود می‌گیرد و بازار کلاهبرداری در آن داغ است.
لاتاری؛ قرعه کشی‌ای است که این روز‌ها متقاضیانی دارد و برخی افراد برای بدست آوردن مجوز ورود به خاک آمریکا حاضر به پرداخت هزینه‌های گزافی می شوند. در این میان برخی از سودجویان که تعداد آن‌ها کم نیست فرصت را غنیمت شمرده و برای پر کردن جیب خود دست به تبلیغات گسترده‌ای می‌زنند و با تبلیغاتی همچون؛ «توجه! ثبت نام در سایت لاتاری نیازمند دقت و توجه بسیار زیاد است چرا که یک اشتباه ساده می‌تواند به راحتی شانس شرکت داده شدن شما در قرعه کشی لاتاری آمریکا را نابود سازد، بنابراین برای انجام ثبت نام خود حتما از افراد آگاه و با تجربه کمک بگیرید. این کار را به کارشناسان متخصص ما بسپارید تا تمامی مراحل انجام ثبت نام لاتاری آمریکا را بدون کوچکترین خطا و ریسکی، برایتان تکمیل کنند.» از افرادی که از ثبت نام لاتاری آگاه نیستند سواستفاده می‌کنند.
در تبلیغات افراد سودجو کار به جایی می‌رسد که آن‌ها حتی از واژه‌های «خواهشمندیم» و «لطفا» هم استفاده می‌شود. برای روشن شدن موضوع در خیابان‌های پرتردد شهر قدم می‌زنم و نگاهم را از در و دیوار‌های شهر به کف پیاده رو‌ها می‌چرخانم، آن وقت است که با فاصله چند قدم، تبلیغات اغواکننده ثبت نام تضمینی لاتاری و جوانانی که با مدارک خود در صف انتظار این بخت آزمایی سالانه ایستاده اند را مشاهده می‌کنم.
این موضوع به موسسات ثبت نام لاتاری ختم نمی‌شود تا جایی که پای این کلاهبرداری به برخی از آتلیه‌های دارای مجوز و زیرزمینی، کافی نت‌ها و حتی آژانس‌های مسافرتی هم می‌کِشد؛ در حالی که لاتاری یک موضوع حقوقی است و هیچ گونه ارتباطی با زمینه فعالیتی این آژانس‌ها ندارد.
برای روشن‌تر شدن موضوع با یکی از موسسه‌های حقوقی و مهاجرتی که منشی آن مدعی است تضمینی و با نظارت کامل یکی از وکیل‌های مهاجرتی انجام می‌شود تماس می‌گیرم.
بعد از شنیدن چند بوق متمادی، خانم جوانی گوشی را بر می‌دارد و توضیحاتی در خصوص فعالیت چندین ساله و سابقه درخشان موسسه شان برای ثبت نام لاتاری ارائه می‌دهد.
او از مشاوره، مدارک و کلیه هزینه‌های قبل از ثبت نام می‌گوید که با شنیدن هزینه‌های نجومی آن متعجب می‌شوم؛ به طوری که تعرفه یک مشاوره دویست هزار تومان و ثبت نام برای هریک از افراد صد و پنجاه هزار تومان است.
وی تاکید می‌کند که به دلیل حجم استقبال متقاضیان باید از قبل نوبت گرفته شود و موسسه آن‌ها این کار را تضمینی انجام می‌دهد. این در حالی است که اگر متقاضی، آشنایی نسبی با زبان انگلیسی داشته باشد می‌تواند از طریق سایت اصلی لاتاری اقدام کند و هیچ گونه هزینه‌ای پرداخت نکند.
عکس یکی دیگر از مهم‌ترین قسمت‌های ثبت نام برای لاتاری است که اغلب آتلیه‌ها در تبلیغات گسترده خود از ویژگی‌های تخصصی عکس لاتاری می‌گویند که باید صحیح و با کیفیت و طبق دستورات قانون ملیت و مهاجرت آمریکا باشد و در صورتی که عکس متقاضیان از این ویژگی‌ها برخوردار نباشد ثبت نام، انجام نشده و فرم آن‌ها تایید نخواهد شد. به همین خاطر با یکی از آتلیه‌های عکاسی تهران تماس می‌گیرم. صاحب آتلیه که دختر جوانی است از ویژگی‌های تخصصی این عکس و این که چند سالی است که از متقاضیان لاتاری عکس می‌گیرد، می‌گوید.
از او در خصوص داشتن یا نداشتن حجاب و تعرفه آن می‌پرسم که ادامه می‌دهد: داشتن یا نداشتن حجاب برای عکس لاتاری سلیقه‌ای است و طبق نظر مشتری انجام می‌شود و این که با عکس گذرنامه مطابقت نداشته باشد اهمیتی ندارد.
همچنین هزینه هر فایل عکس لاتاری حدود ۳۵ هزار تومان است و با توجه به این که در همسایگی آتلیه ما، یک کافی نت است که در سال‌های اخیر به صورت تخصصی ثبت نام لاتاری انجام می‌دهد، مشتریان خود را به این کافی نت معرفی می‌کنیم.
پس از خداحافظی کردن از مسئول آتلیه، به یاد تعرفه ثبت نام به همراه عکس گرفتن یکی از کافی نت‌های میدان انقلاب می‌افتم که مسئول آن می‌گفت: هزینه ثبت نام حدود پنجاه هزار تومان است و عکس لاتاری هم در کافی نت ما به صورت رایگان گرفته می‌شود.
به همین خاطر با اتحادیه عکاسان و فیلمبرداران تماس می‌گیرم تا از مجوز‌ها و تعرفه‌های متغیر آتلیه‌ها برای گرفتن عکس لاتاری مطلع شوم.
رحمت الله قادری، نائب رئیس اتحادیه عکاسان و فیلمبرداران در این خصوص می‌گوید: عکس لاتاری زیر نظر اتحادیه انجام نمی‌شود، اما اگر کسی بخواهد این کار را انجام دهد اشکالی ندارد. یک عده می‌گویند که این کار نباید انجام شود، اما هنگام ثبت نام لاتاری، آتلیه‌ها از متقاضیان عکس می‌گیرند و هیچ کسی و هیچ سازمانی حتی اتحادیه هم به آن‌ها اعتراضی نمی‌کند و نظارتی بر این موضوع ندارد، چون در قانون اصناف، چیزی در این رابطه گفته نشده است و اتحادیه هم نمی‌تواند مداخله کند به این خاطر که تابع قانون اتاق اصناف هستیم و با توجه به نبود نظارت از طرف اتحادیه، تعرفه‌های آتلیه هم بر اساس توافق، متغیر است، چون گرفتن و ساختن عکس لاتاری شرایط خاصی دارد که هرکسی نمی‌تواند این کار را انجام دهد.
وی در خصوص افرادی که از قیمت عکس لاتاری خود شاکی هستند اضافه می‌کند: افرادی که از قیمت عکس خود شاکی هستند می‌توانند به شورای حل اختلاف مراجعه و درخواست خود را مطرح کنند تا کارشناس درمورد ویژگی‌ها و کیفیت عکس موردنظر پیگیری‌های لازم را انجام دهد.
به رویاپردازی متقاضیانی که اغلب جوان و به تبلیغات اغواکننده سودجویان دلخوش هستند فکر می‌کنم. به افرادی که بدون آگاهی و با خیال این که پس از برنده شدن این برگه بخت آزمایی می‌توانند به طور رایگان از خدمات متفاوت دولت آمریکا مثل خانه، پول، بیمه و ... بهره‌مند شوند؛ در حالی که واقعیت چنین نیست و برنده شدن این افراد حتی به معنای دریافت ویزا هم نمی‌باشد، چون پس از برنده شدن باید مراحلی، چون ترجمه مدارک، مصاحبه و... را انجام دهند و در صورت تایید می‌توانند مجوز ورود و اقامت دائم به خاک آمریکا را داشته باشند.
از طرفی دیگر صحبت‌های دو سال پیش دونالد ترامپ، رئیس جمهور آمریکا در جشن فارغ التحصیلی دانشجویان آکادمی اداره تحقیقات فدرال آمریکا، اف بی آی را به خاطر می‌آورم که گفت: قرعه کشی "لاتاری" در آمریکا صورت می‌گیرد و شما افرادی را انتخاب می‌کنید. فکر می‌کنید کشور‌های دیگر، بهترین افرادشان را به ما می‌دهند؟ نه. آن‌ها بدترین آدم هایشان را مانند زباله دور می‌ریزند و ما با قرعه کشی، بدترینِ بدترین را برمی گزینیم.
حالا در آستانه انتخابات، او درصدد این است که به افراد فرصتی دوباره دهد تا برای دریافت مجوز ورود به خاک آمریکا وارد رقابت سنگین این بخت آزمایی شوند.
منبع: باشگاه خبرنگاران
