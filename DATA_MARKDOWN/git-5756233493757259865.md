
# کلیشه زن پولدار و پرخاشگر با ساره بیات

Published at: **2019-11-03T08:46:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619561/%DA%A9%D9%84%DB%8C%D8%B4%D9%87-%D8%B2%D9%86-%D9%BE%D9%88%D9%84%D8%AF%D8%A7%D8%B1-%D9%88-%D9%BE%D8%B1%D8%AE%D8%A7%D8%B4%DA%AF%D8%B1-%D8%A8%D8%A7-%D8%B3%D8%A7%D8%B1%D9%87-%D8%A8%DB%8C%D8%A7%D8%AA)


         ساره بیات در سه سال گذشته تا امروز، با سریال «عاشقانه» در نمایش خانگی و با فیلم‌ «اتاق تاریک» و «هزارتو» روی پرده سینما حضور داشته است.
      

        آفتاب‌‌نیوز :
      
 ساره بیات در سه سال گذشته تا امروز، با سریال «عاشقانه» در نمایش خانگی و با فیلم‌ «اتاق تاریک» و «هزارتو» روی پرده سینما حضور داشته است. او در این آثار، در نقش یک شخصیت ثروتمند، مغرور و عصبی ظاهر شده که بر سر فرزندش، مدام با همسر خود دچار چالش است.
نقش‌آفرینی او در قالب این کاراکترهای مشابه، باعث شده او در «هزارتو» حسابی تکراری به نظر برسد. باید منتظر توزیع «دل» باشیم تا ببینیم این روند را ادامه داده یا در «هزارتو» متوقفش کرده است.
ساره بیات اولین بار در سریال نمایش خانگی «عاشقانه» در نقش چنین شخصیتی ظاهر شد. در این سریال، او زن ثروتمندی بود که پدر و مادرش در اروپا زندگی می‌کردند و با مردی به نام «سهیل» ازدواج کرده بود که خانواده فقیری داشت. در «عاشقانه» مسئله میان او و همسرش، این بود که فرزندش ناخواسته توسط «سهیل» در یک دعوا سقط شده و از بین رفته بود، به همین دلیل همسرش را سرزنش می‌کرد. علاوه بر این، چون ثروتمند و مغرور بود، به تحقیر او نیز می‌پرداخت.
مشابه این شخصیت در «اتاق تاریک» هم تکرار شد. او در این فیلم به اندازه «پگاه» در «عاشقانه» پولدار نبود اما شکل رابطه‌اش با همسرش بی‌شباهت به آن نبود. هرچه «فرهاد» آرام و منطقی اما «هاله» پرخاشگر و عصبی بود. فرزند کوچک او در «اتاق تاریک» مورد تعرض قرار گرفته بود و بر سر همین مسئله با «فرهاد» درگیر بود. اکنون شخصیت او در «هزارتو» یک کپی تمام از «هاله» در «اتاق تاریک» و مشابه «پگاه» در «عاشقانه» است، منتها تنها تفاوت این است که فرزند او در این فیلم گم شده و علت درگیری با همسرش همین است. حتی کاراکتر او مانند «هاله» که از همسرش بزرگ تر بود و از این نظر احساس ضعف می‌کرد، در «هزارتو» نیز چنین احساسی دارد اما این بار به خاطر این که «امیرعلی» دوست ثروتمند همسرش «اسفندیار» حاضر شده پس از مرگ او با زن رفیقش ازدواج کند.
باید قبول کنیم که ویژگی‌های شاخص این مدل کاراکترها، به طور ذاتی کاملاً با چهره ساره بیات متناسب است، مانند لیلا حاتمی که به علت معصومیت و آرامش خاصی که در چهره و تن صدایش وجود دارد، در بسیاری از فیلم‌ها نقش زن رنج‌دیده‌ای را بازی کرده که توسط همسرش مورد ظلم واقع شده است. این تناسب نباید باعث شود ساره بیات بیش از این به تکرار بیفتد، مگر در فیلم‌هایی مانند «جدایی نادر از سیمین» و «بیست و یک روز بعد»، نقش یک زن از طبقه پایین جامعه، با ویژگی‌هایی کاملاً متفاوت را بازی نکرده و در آن‌ها موفق نبوده؟ کافی است مدتی دور این این کاراکتر تکراری را خط بکشد.
