
# बारिश और बाढ़ से पनपे डेंगू ने मचाई तबाही, इस साल पांच गुना बढ़े डेंगू के मरीज

Published at: **2019-11-07T13:20:43+00:00**

Author: **भागलपुर, कार्यालय संवाददाता**

Original: [https://www.livehindustan.com](https://www.livehindustan.com/bihar/bhagalpur/story-dengue-caused-havoc-due-to-rain-and-flood-in-bhagalpur-patients-increased-five-times-this-year-2836956.html)

देर से हुई बारिश और बाढ़ के कारण पनपे डेंगू ने भागलपुर में इस साल तबाही मचा दी। आंकड़ों की माने तो बीते साल की तुलना में इस साल चार से पांच गुना लोगों को डेंगू ने अपना शिकार बनाया है। बीते साल मायागंज अस्पताल समेत पूरे जिले में 81 लोग डेंगू (एलिजा टेस्ट में डेंगू कन्फर्म) के शिकार हुए थे। इस साल तीन माह (अगस्त से अक्टूबर माह) में ही डेंगू मरीजों का आंकड़ा 350 के पार चला गया। अकेले मायागंज अस्पताल में भर्ती होने वाले डेंगू मरीज की संख्या 225 के आसपास है। जबकि सदर अस्पताल समेत जिले के 17 रेफरल, अनुमंडलीय एवं पीएचसी पर जांचे गये डेंगू मरीजों का आंकड़ा 109 (20 अक्टूबर को जारी आंकड़ों के अनुसार) रहा।आज तक के आंकड़ों को जोड़ा जाये तो यह संख्या 127 के आसपास जा रहा है। ये आंकड़ा तो सरकारी है। मायागंज अस्पताल के अधीक्षक डॉ. आरसी मंडल बताते हैं कि सरकारी अस्पतालों में जितने डेंगू के मरीजों का इलाज हुआ, इसका पांच गुना मरीजों का इलाज निजी अस्पतालों में हुआ होगा। इस हिसाब से निजी अस्पतालों में भी करीब 1200 से 1500 डेंगू मरीजों का इलाज हुआ होगा। संदिग्ध आंकड़ा तो हजारों में पहुंचानिजी जांच घरों में बीते तीन माह में 30 हजार से अधिक लोगों में संदिग्ध डेंगू (एनएस1एजी जांच में डेंगू की पुष्टि) के मरीज मिले। इसके अलावा 1200 से ज्यादा संदिग्ध डेंगू के मरीजों का मायागंज अस्पताल में इलाज हुआ। शहर का ऐसा कोई मुहल्ला नहीं,  जहां पर डेंगू के मरीज इस बार नहीं मिले हो।
सात और डेंगू के संदिग्ध मरीज मायागंज में भर्तीमायागंज अस्पताल में बुधवार को सात और डेंगू के संदिग्ध मरीज भर्ती हुए। इनमें से दो-दो मरीज सुरखीकल, हटिया रोड तिलकामांझी और एक-एक मरीज बूढ़ानाथ, कोयलाघाट व चुनिहारी टोला के रहे। जबकि मेडिसिन विभाग में बुधवार को 73 व इमरजेंसी के मेडिसिन वार्ड में 17 डेंगू के संदिग्ध मरीजों का इलाज हो रहा था।
दो नर्सिंग छात्राओं को डेंगूबीते 24 घंटे में एक नर्सिंग छात्रा को डेंगू होने पर वह अपने घर चली गयी जबकि दूसरे को सदर अस्पताल में भर्ती कराया गया है। हालांकि दूसरी नर्सिंग छात्रा की एलिजा टेस्ट रिपोर्ट अभी तक नहीं आयी है।
