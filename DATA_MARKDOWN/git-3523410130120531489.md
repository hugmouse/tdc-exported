
# 
        بیانیه حزب همبستگی ایران اسلامی به مناسبت ۱۳ آبان
      

Published at: **2019-11-03T17:35:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637870/%D8%A8%DB%8C%D8%A7%D9%86%DB%8C%D9%87-%D8%AD%D8%B2%D8%A8-%D9%87%D9%85%D8%A8%D8%B3%D8%AA%DA%AF%DB%8C-%D8%A7%DB%8C%D8%B1%D8%A7%D9%86-%D8%A7%D8%B3%D9%84%D8%A7%D9%85%DB%8C-%D8%A8%D9%87-%D9%85%D9%86%D8%A7%D8%B3%D8%A8%D8%AA-%DB%B1%DB%B3-%D8%A2%D8%A8%D8%A7%D9%86)

به گزارش بولتن نیوز، متن این بیانیه به شرح زیر  است: ۱۳ آبان به عنوان روز دانش آموز و روز مبارزه با استکبار جهانی، در تاریخ ایران اسلامی یادآور سه رویداد مهمی است که وجه اشتراک و نقطه پیدایش آن ها ریشه در تاریخ ایرانی و اسلامی این سرزمین کهن دارد. تاریخ مشعشعی که سرشار از مبارزات آرمانگرایانه در جهت نیل به اهداف بلند انسانی و الهی همچون آزادیخواهی، عدالت جویی و استقلال طلبی و همچنین مبارزه با استعمار، استکبار و خودکامگی است.
روشنگری و مبارزه بنیانگذار کبیر انقلاب اسلامی، حضرت امام خمینی (ره) با لایحه استعماری کاپیتولاسیون که منجر به تبعید ایشان در ۱۳ آبان سال ۱۳۴۳ گردید، خروش انقلابی دانش آموزان و شهادت دهها نفر از آنان توسط رژیم طاغوت درچنین روزی در سال ۱۳۵۷ و در دانشگاه تهران و تسخیر سفارت آمریکا توسط دانشجویان پیرو خط امام در ۱۳ آبان ۱۳۵۸ ، سه رخداد الهام بخشی است که بیانگر تلاش آگاهانه و مبارزات خستگی ناپذیر مردم ایران در مسیر عزت طلبی، ظلم ستیزی و رسیدن به استقلال و آزادی است.
حزب همبستگی ایران اسلامی ضمن پاسداشت این روز بزرگ و گرامیداشت یاد امام راحل(ره) و شهدای دانش آموز و تجدید میثاق با آرمان های انقلاب اسلامی که متضمنِ استقلال، آزادی و جمهوریت نظام در پرتو تعالیم اسلامی است و با دعوت از اقشار مختلف مردم و احزاب و جناح های سیاسی برای حضور در مراسم گرامیداشت روز ۱۳ آبان، با توجه به شرایط حاکم بر کشور و جامعه بین الملل، توجه به نکات ذیل را به جهت اصلاح اداره امور کشور ضروری می پندارد:
۱- حزب همبستگی ایران اسلامی، مرور آرمان های انقلاب اسلامی توسط همه ارکان و نهادهای نظام و بررسی عملکردها و تطبیق دستاوردها با اهداف نظام جمهوری اسلامی را یک ضرورت دانسته و همه جناح های سیاسی و تصمیم سازان کشور را به پذیرش قصور در ناکارآمدی نظامات تصمیم گیری و اصلاح انحرافات صورت گرفته در جهت کاهش مشکلات مردم، تامین منافع ملی و حرکت در مسیر توسعه پایدار فرا می خواند.
۲- ما اعضای حزب همبستگی ایران اسلامی اعتقاد راسخ داریم که قانون اساسی به عنوان میثاق ملی راه های برون رفت از مشکلات کشور را به درستی پیش بینی کرده و تمکین و عمل به قانون اساسی بدون کم و کاست و به دور از جنجال آفرینی باید توسط همه افراد و نهادها یک وظیفه لاتغیر تلقی شود و البته انذار می دهیم که برداشت های سلیقه ای و به محاق بردن برخی از اصول قانون اساسی قطعا آسیبی جدی به منافع ملی وارد خواهد کرد که باید به جد از آن پرهیز شود.
۳- حزب همبستگی ایران اسلامی یکی از راه های مقابله با مشکلات کشور را تشکیل مجلسی در تراز نظام جمهوری اسلامی می‌داند. مجلسی متشکل از چهره‌هایی که دل در گرو حل مشکلات مردم و نظام را تومان داشته باشند و نمایندگانی کلان نگر که با وسعت دیدی فراتر از حوزه انتخابیه و بخشی نگری و تامین منافع قومیتی و جناحی به مسائل بنگرند تا بتوانند در زمینه قانونگذاری و نظارت به وظایف خود به درستی عمل کنند. البته این امر نیز مستلزم وسعت نظر، سعه صدر و پذیرش همه جریان ها در معرفی گزینه ها و نمایندگانشان و امکان حضور نخبگان طیف های مختلف سیاسی در انتخابات آینده به دور از اعمال سلیقه های شخصی و گروهی در امر برگزاری یک انتخابات آزاد و عادلانه است که امیدواریم با اصلاح رویکرد نظامات تصمیم ساز و تصمیم گیر این امر محقق شود تا شاهد حضور حداکثری نیروهای اصیل و اصلی جریانات سیاسی و مشارکت گسترده مردم در انتخابات آینده مجلس شورای اسلامی باشیم.
۴- حزب همبستگی ایران اسلامی بر این باور است که در شرایطی که شاهد نارضایتی‌های به حقی از سوی مردم هستیم، نه تنها دولت و جریان اصلاحات به عنوان حامیان اصلی رئیس جمهور، بلکه سایر نهادها و مراکز قدرت و تصمیم گیری در کشور نیز باید صادقانه سهم بزرگ خود در پیدایش وضع موجود را بپذیرند و برای اصلاح آن به دور از تعصبات جناحی و حزبی به یاری دولت بشتابند تا اقدامات لازم در جهت بهبود شرایط موجود در همین دولت و در زمان باقی مانده صورت گیرد.
۵- حزب همبستگی ایران اسلامی بر این باور است که کشورمان در شرایط کنونی با چالش های بزرگ داخلی و بین المللی رو به رو است و به همین دلیل بیش از هر زمان دیگری توجه به همبستگی ، انسجام داخلی و گفتگوهای ملی را یک ضرورت اجتناب ناپذیر می دانیم و هر رفتار و گفتاری که موجب تفرقه و دوقطبی سازی در کشور شود را بازی در زمین دشمنان این سرزمین پنداشته و به همین دلیل نظارت و کنترل تریبون های عمومی و رسانه هایی که با پول بیت المال ارتزاق می کنند به خصوص رسانه ملی و نهادها و تریبون هایی که از آبرو و اعتبار نظام برخوردارند را برای حرکت در مسیر وحدت و اعتدال اجتناب ناپذیر می شماریم و باور داریم که کوتاهی در این امر می تواند هزینه های بسیاری را در آستانه انتخابات بر کشور تحمیل کرده و موجبات سوءاستفاده دشمنان خارجی را فراهم سازد.
۶- ما معتقدیم که فشار مشکلات و تحمل شرایط سخت کشور نباید تنها بر دوش مردم سنگینی کند و در شرایطی که هموطنان عزیز کشورمان با صبوری شرایط سخت اقتصادی ناشی از تحریم های ظالمانه و برخی سوء مدیریت ها را تحمل می کنند، تاسف آور است که تمایل و توجه به تامین منافع شخصی در مقایسه با منافع عمومی و سوءاستفاده از رانت و ویژه خواری برخی مدیران و رواج پدیده شوم رانت زایی به عنوان یک انحراف جدی از آرمان های انقلاب، بر چهره عدالت در نظام اسلامی چنگ بیندازد. هشدار می دهیم که ادامه این روند مذموم می تواند آسیب جدی به اعتماد عمومی وارد کرده و شکاف میان مردم و نظام را بیش از پیش گسترش دهد.
۷- حزب همبستگی ایران اسلامی ضمن اعلام انزجار از سیاست های استکباری و یکجانبه گرایانه آمریکا و تقبیح بدعهدی های کشورهای اروپایی در عمل به تعهدات برجامی خود، از سیاست تعامل سازنده با جهان با تاکید بر گسترش همکاری ها با کشورهای همسو و بهبود بیش از پیش روابط با کشورهای منطقه و تنش زدایی منطقه ای و جهانی حمایت کرده و همه نهادها و دلسوزان نظام را به حمایت از دستگاه دیپلماسی کشور در مقابله با ایران هراسی و مبارزه با انزوای بین المللی کشورمان فرا می خواند.
۸- به باور ما یکی از موثرترین راه‌های برطرف کردن اختلاف میان مردم و مسئولان و همچنین کاهش شکاف های طبقاتی که به سرخوردگی و ناامیدی منجر شده و اعتماد عمومی را تنزل می دهد، ترویج برابری و عدالت در تمام شئونات آن است. برای نمونه و در آستانه ۱۳ آبان، اصلاح نظام آموزشی به دلیل وجود مدارس کپری، کلاس های پرجمعیت و تنزل کیفیت آموزش از سویی و تاسیس قارچ گونه برخی آموزشگاه ها و مدارس خصوصی و غیرانتفاعی که عدالت آموزشی در کشور را نشانه گرفته و تاثیرات مخربی بر امنیت روانی جامعه دارد باید به یک مطالبه عمومی برای ریشه کردن اینگونه رفتارهای حاصل از اشرافی گری تبدیل شود، هرچند که با کمال تاسف و تاثر نشانه ها حاکی از مداخله برخی از مدیران کشور در ایجاد اینگونه نمادهای اختلاف برانگیز دارد.
۹- در خاتمه، اعضای حزب همبستگی ایران اسلامی ضمن انتقاد از برخی رویه های موجود در اداره کشور و نفوذ و تاثیر مخرب منافع جناحی و باندی در تصمیم گیری ها و با برائت جویی از هرگونه رفتاری که وحدت و یکپارچگی مردم را مورد هجمه قرار دهد، همه تصمیم سازان، احزاب و جناح های سیاسی را به خدمت صادقانه و بی منت به مردم فرا می خواند و با توجه به در پیش بودن انتخابات مجلس شورای اسلامی و تاثیرات و بازتاب های داخلی و خارجی آن، ادامه روند کنونی و بی توجهی به مطالبات به حق مردم را از سوی هر یک از احزاب و جریان های سیاسی یک فرصت سوزی جبران ناپذیر تلقی کرده که خسارت های فراوانی را می تواند متوجه کشور کند.
انتهای پیام/#
