
# Реформите на Макрон орязват помощите за безработни

Published at: **2019-11-01T21:21:00+00:00**

Author: **Боряна Павлова**

Original: [Dnes.bg](https://www.dnes.bg/notifikacii/2019/11/01/reformite-na-makron-oriazvat-pomoshtite-za-bezrabotni.428252)

Промените на пазара на труда във Франция, които влизат в сила днес като част от плана за реформи на президента Еманюел Макрон, имат за цел да направят трудовия пазар по-гъвкав и да съживят икономическия растеж, предаде Асошиейтед прес. Втора серия промени ще влезе в сила от 1 април.
Според новите правила ще бъде по-трудно на безработните да кандидатстват за помощи, което може да насърчи повече хора да се върнат по-скоро на работа. Критиците на плана обаче твърдят, че той подкопава системата за социална сигурност, пише БТА.
Безработицата във Франция през лятото спадна до най-ниско равнище от десет години, до 8,5 на сто, но все още е сред най-високите в Европейския съюз.
От днес се удължава времето, през което е необходимо кандидатът за помощи да е работил, за да има право на обезщетение за безработица - вече ще бъдат необходими шест месеца през последните 24 месеца вместо досегашните четири месеца за последните 28 месеца, уточнява Франс прес.
Агенцията по заетостта в промишлеността и търговията Юнедик (Unedic) е изчислила, че тази промяна ще засегне 710 000 души във Франция през първата година.
От тях 200 000 няма да имат право на помощи през първата година, 210 000 ще получат такива права средно с пет месеца по-късно, а при 300 000 правата им ще намалеят.
Според новите правила напусналият работа трябва да е отслужил 5 години при работодателя си, за да може да кандидатства за помощи за безработица. Освен това кандидатът трябва да представи и план, че възнамерява да започне собствен бизнес, посочва Асошиейтед прес.
Самонаетите ще имат право да кандидатстват за помощи при безработица от 800 евро за шест месеца.
И двете категории досега нямаха право да получават помощи.
Новите правила намаляват с 30 процента помощите на получаващите над 4500 евро на месец след шестия месец безработица.
Френските безработни получават средно около 1000 евро на месец в продължение на две години. Хората с най-високи заплати могат да получават максимум до 6615 евро на месец.Правителството се надява промените да доведат до икономии от 3,4 милиарда евро за три години и да намалят безработицата.
Генералният секретар на синдиката Френска демократична конфедерация на труда (Се Еф Де Те - CFDT) Лоран Берже заяви днес пред радио Франс енфо, че това е "реформа със 100 процента губещи". Според него 1,4 милиона ще бъдат засегнати от днес, с по-лоши условия за обезщетения за безработица, а през април - с намаляване на помощите.
Според Юнедик 850 000 безработни ще изгубят по 200 евро на месец от догодина.Лоран Берже критикува и министърката на труда Мюриел Пенико заради изказването й "безработните да вземат да си намерят отново работа".
