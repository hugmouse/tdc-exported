
# توصیه رئیسی به دادستان‌های کشور: لازمه اقتدار بداخلاقی نیست/ احکام حبس کاسته شود

Published at: **2019-11-07T19:04:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620383/%D8%AA%D9%88%D8%B5%DB%8C%D9%87-%D8%B1%D8%A6%DB%8C%D8%B3%DB%8C-%D8%A8%D9%87-%D8%AF%D8%A7%D8%AF%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%DA%A9%D8%B4%D9%88%D8%B1-%D9%84%D8%A7%D8%B2%D9%85%D9%87-%D8%A7%D9%82%D8%AA%D8%AF%D8%A7%D8%B1-%D8%A8%D8%AF%D8%A7%D8%AE%D9%84%D8%A7%D9%82%DB%8C-%D9%86%DB%8C%D8%B3%D8%AA-%D8%A7%D8%AD%DA%A9%D8%A7%D9%85-%D8%AD%D8%A8%D8%B3-%DA%A9%D8%A7%D8%B3%D8%AA%D9%87-%D8%B4%D9%88%D8%AF)


        رییس قوه قضاییه گفت: مهربانی، اقتدار و تدبیر و درایت در کار قضا باید مورد توجه دادستان‌های کشور قرار گیرد.
      

        آفتاب‌‌نیوز :
      
حجت الاسلام سید ابراهیم رئیسی روز پنجشنبه در همایش سراسری دادستان‌های کشور در مشهد افزود: دادستان باید همچون پدری مهربان برای عموم مردم و دادسرا نیز باید پناهگاهی برای رفع ظلم از آنان باشد، نقش دادستان‌ها در این راستا مهربانانه و پدرانه است.
وی اظهار داشت: اقتدار دادستان بسیار مهم است که نشات گرفته از قدرتی است که قانون به آنان داده، انجام وظیفه دادستان باید با اقتدار نفوذ ناپذیر و رعایت قانون و به دور از شائبه‌ها و توجه به جوسازی‌ها، جناح‌بازی‌ها و سیاسی بازی انجام شود.
لازمه اقتدار بد اخلاقی نیست
رییس قوه قضاییه گفت: لازمه داشتن اقتدار، بد اخلاقی نیست، بلکه قانون باید با اقتدار اجرا شود و در زندگی ائمه اطهار (ع) و مردان خدا می‌توان این روحیه و رفتار مهربانانه اما با اقتدار را دید بطوریکه در سلوک امام خمینی (ره) و رهبر معظم انقلاب نیز این مهربانی توام با رفتار مقتدرانه در برابر دشمنان در همه عرصه‌ها وجود دارد.
وی لازمه اینگونه رفتار را اتخاذ تدبیر و درایت توسط دادستان‌ها دانست و افزود: دادستان باید با مسائل با تدبیر و تعقل برخورد کند، از صدور احکام یکسان بپرهیزد و تصمیم بگیرد که کدام حکم به صلاح اجتماع است.
توجه به مهندسی اجرای قانون
حجت الاسلام رئیسی اظهار داشت: دادستان در برخورد با متهمان باید به علل وقوع جرم و مکان و شرایط آن توجه کند و باید در اجرای قانون مهندسی انجام دهد.
وی گفت: برخورد نسبت به جرایم اقتصادی باید مقتدارانه و در ارتباط با مفسدان اقتصادی تسامح در حد صفر باشد اما برای کسانی که پایبند به نظام و قانون هستند و به خاطر آسیبی که در بیکاری و مسایل شغلی آنها پیش آمده جرایمی مرتکب شده‌اند نگاه ترمیمی و اصلاح گرا و اجتماعی حاکم گردد.
وی افزود: برخورد با اخلالگران امنیتی و اقتصادی، جاسوسی و ارتباط با بیگانگان جای بحث ندارد اما رسیدگی در سایر موارد باید متناسب با شرایط ذکر شده باشد.
رییس قوه قضاییه بر نظارت دادستان‌ها بر کارمندان و افراد زیر مجموعه تاکید کرد و اظهار داشت: رفتار کارکنان در دادسرا ها فارغ از حکمی که برای مردم صادر می‌شود، مورد توجه جامعه قرار دارد و مردم پس از اتمام کار خود در دادسرا از آن سخن می‌گویند و برای دیگران تعریف می‌کنند.
ممنوعیت موضع گیری انتخاباتی له یا علیه افراد
وی گفت: در حوزه انتخابات مسئولان قضایی باید همکاری با وزارت کشور و دستگاه اجرایی و نظارتی شورای نگهبان را در نظر داشته باشند و مطابق قانون دفاع از حق الناس را دنبال کرده و له یا علیه فرد یا گروه موضع‌گیری نکنند.
وی بر صیانت و دفاع از حقوق عامه و انفال، اموال عمومی و محیط زیست تاکید کرد و افزود: دفاع از این موارد همراه با دفاع از آزادی‌های مشروع باید مورد توجه دادستان‌ها قرار گیرد و نباید اجازه دهند افرادی با قدرت و ثروت آزادی‌های مشروع را به خطر بیاندازند.
حجت الاسلام رئیسی همچنین مقابله با تهدید کنندگان و برهم زنندگان اخلاق عمومی و سلامت و امنیت غذایی جامعه را نیز مورد تاکید قرار داد.
شفافیت اقتصادی، نه برای بیگانگان
وی اظهار داشت: باید از تولید و تولید کننده حمایت شود و تلاش گردد در عرصه اقتصادی با ایجاد شفافیت دست مفسدان اقتصادی در این عرصه کوتاه شود البته این شفافیت اقتصادی هرچند در برابر بیگانگان مورد قبول نیست اما به عنوان راهکاری در حمایت از تولید باید در داخل مورد توجه قرار گیرد.
وی بر نظارت دادستان‌ها بر ضابطان قضایی مطابق با قانون تاکید کرد و گفت: در همه سطوح افرادی که می‌خواهند ضابط قوه قضاییه شوند باید کارت ضابط قضایی داشته باشند و دادستان‌ها پیگیری کنند این مهم طبق قانون اجرا شود.
رییس قوه قضاییه از صدور قرارهای بازداشت بی‌مورد، تشکیل سابقه قضایی و ثبت کیفری برای افراد انتقاد کرد و افزود: در بیشتر موارد احکام به تبرئه متمهان می‌انجامد اما سابقه قضایی برای فرد ایجاد می‌شود لذا قضات و مسئولان قضایی باید توجه کنند از صدور قرارهای بازداشت بی‌مورد که منجر به تبرئه می‌شود بپرهیزند، تعداد زیاد ثبت کیفری زیبنده جامعه اسلامی نیست، از سوی دیگر از صدور احکام منجر به حبس باید اجتناب نمود.
احکام حبس کاسته شود
وی اظهار داشت: قاضی باید مدتی یا ساعتی صبر کند تا فرد اگر لازم است وثیقه‌ای فراهم کند تا روانه زندان نشود، هرچند این زندان کوتاه باشد، زندانی شده افراد دارای عوارضی برای فرد و خانواده وی خواهد بود.
وی گفت: شهید مدرس به عنوان یک روحانی روشنفکر و فقیه دردوران حکومت غیراسلامی موارد حبس در شرع را بسیار محدود اعلام کرده بود و معتقد بود این احکام از فرنگ آمده است لذا تاکید می‌شود از صدور حکم حبس جلوگیری گردد و از مجازات‌های جایگزین حبس استفاده شود.
رییس قوه قضاییه افزود: در برخی استان‌ها تا ۶۰ درصد پرونده‌های ورودی از طریق شوراهای حل اختلاف حل و فصل می شود لذا باید سازوکاری فراهم شود تا از این ساختار موجود به بهترین شکل در کاهش پرونده‌ها استفاده شود.
پرونده‌های ملی در مناطق محلی در اولویت قرار گیرند
وی اظهار داشت: پرونده‌هایی در مناطق محلی وجود دارد که گستره و دغدغه ملی پیدا کرده‌اند لذا مسئولان قضایی باید این موارد را در اولویت قرار دهند، اگر این پرونده‌ها دارای پیچیدگی است تنها یک بازپرس را به آن اختصاص ندهند و برای حل و فصل سریع آن گروهی از قضات و نیروهای با سابقه جلسات همفکری در استان‌ها تشکیل دهند و از طولانی شدن آن جلوگیری نمایند.
وی به حمایت از افشاکنندگان فساد اشاره کرد و گفت: اگر فرد یا خبرنگاری دادستان را از فساد و آسیبی مطلع نمود نه تنها نباید توبیخ شود بلکه باید مورد تشویق نیز قرار گیرد.
حجت الاسلام رئیسی افزود: ایجاد امید برای مردم با اقدام و عمل محقق خواهد شد و دشمنان نیز به دنبال مایوس و ناامید کردن مردم هستند لذا فعالیت دادستان‌ها در دستگاه قضا باید امیدآفرین باشد و روز به روز مردم را امیدوارتر کند.
هجدهمین همایش سراسری دادستان‌های کشور که با عنوان "تحول در دادسرا" از دیروز در مشهد آغاز شده بود امروز به پایان رسید.
