
# ساخت بزرگترین شهرک شیلاتی کشور در استان بوشهر

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697250/%D8%B3%D8%A7%D8%AE%D8%AA-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B4%D9%87%D8%B1%DA%A9-%D8%B4%DB%8C%D9%84%D8%A7%D8%AA%DB%8C-%DA%A9%D8%B4%D9%88%D8%B1-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1)

استاندار بوشهر از ساخت بزرگترین شهرک شیلاتی کشور در استان بوشهر خبر داد و عنوان کرد: ۲ هزار و ۶۳۵ هکتار از اراضی ساحلی به اجرای این طرح اختصاص یافته و با جدیت در حال اجرا است.
عبدالکریم گراوند در نشست شورای اداری شهرستان عسلویه با حضور رئیس دفتر رئیس جمهور گفت: بیمارستان ۱۰۰ تختخوابی هسته‌ای بوشهر روند اجرایی آن رو به پایان است که با افتتاح آن ۱۰۰ تخت به ظرفیت تخت های بیمارستانی افزوده می‌شود.
وی اجرای طرح گلخانه‌ای را مورد اشاره قرار داد گفت: هدف گذاری امسال برای توسعه طرح گلخانه‌ای در استان بوشهر ۳۰۰ هکتار است، در حالی که سال قبل بخش عمده‌ای از طرح‌های گلخانه‌ای مورد بهره برداری قرار گرفت.
استاندار بوشهر تصریح کرد: در راستای حل مشکلات آب آشامیدنی استان به ظرفیت ۹۰ هزار متر مکعب تولید آب شیرین از تاسیسات یا به بهره‌برداری رسیده، یا در حال اجرا و انتخاب سرمایه گذار است که با تکمیل آنها مشکلات آب استان برطرف می‌شود.
گراوند اظهار کرد: عملیات ساخت ۵ سد مخزنی در استان بوشهر آغاز شده که این پروژه‌ها بدون وقفه در حال اجراء است و برخی از این سدها امسال آبگیری می‌شوند.
وی یکی از ظرفیت‌های استان بوشهر را تولید خرما دانست و افزود: بیش از ۱۵۰ هزار تن  سالانه در استان بوشهر خرما تولید می‌شود که در این راستا ساخت سردخانه‌ها در نخیلات مورد توجه قرار گرفته است.
استاندار بوشهر ظرفیت سردخانه‌های باغات استان را ۲۸ هزار تن دانست و افزود: در دوره دوم از دولت تدبیر و امید ۱۸ هزار تن به ظرفیت سردخانه‌های استان افزوده شده است.
عبدالکریم گراوند بیان کرد: در دهه فجر امسال بزرگترین قطعه طرح آبیاری نوین در نخلستان‌های دشتستان در منطقه سعدآباد  افتتاح می‌شود.
وی از برطرف شدن مشکل منطقه ویژه اقتصادی شمال استان بوشهر خبر داد و تصریح کرد: پس از ۹ سال مشکل منطقه ویژه شمال استان بوشهر برطرف شد که اجرای طرح‌های مختلف اقتصادی در این منطقه نقش مهمی در رونق و حل مشکلات مردم دارد.
استاندار بوشهر با اشاره به آغاز ساخت بزرگترین شهرک شیلاتی کشور در استان بوشهر تصریح کرد: ۲ هزار و ۶۳۵ هکتار از اراضی ساحلی به اجرای این طرح اختصاص یافته که اکنون ۲۲ بیل مکانیکی در حال فعالیت و عملیات اجرایی است.
گراوند از ارتقاء رتبه استان بوشهر در رونق تولید از ۲۷ به ۱۶ خبر داد و افزود: طرح‌های مهم راهسازی در استان بوشهر در حال اجراء است که بخشی از آنها امسال افتتاح می‌شود.
وی با اشاره به شتاب بخشی توسعه استان تصریح کرد: اجرای طرح‌های مهم در حوزه بنادر، اسکله سازی و دیگر عرصه‌ها سبب شتاب‌بخشی توسعه استان بوشهر شده است.
استاندار بوشهر اجرای مسئولیت‌های اجتماعی در جنوب استان بوشهر توسط شرکت‌ها و صنایع مختلف را مورد اشاره قرار داد و بیان کرد: با اجرای این طرح‌ها ان‌شالله شاهد تسریع در روند رشد همه جانبه استان بوشهر باشیم.
