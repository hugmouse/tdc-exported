
# مقاومت در برابر آمریکا چه اثری بر روی اقتصاد ایران گذاشت؟

Published at: **2019-11-04T18:25:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544964.html/%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%DA%86%D9%87-%D8%A7%D8%AB%D8%B1%DB%8C-%D8%A8%D8%B1-%D8%B1%D9%88%DB%8C-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86-%DA%AF%D8%B0%D8%A7%D8%B4%D8%AA-)

برخی معتقدند، مقاومت در برابر آمریکا و استکبارستیزی عامل تحریم ها و مشکلات فعلی اقتصاد ایران است؛ اما مهم ترین اثر این اسکتبارستیزی از نظر کارشناسان بر روی اقتصاد ایران چیست؟
به گزارش شبکه اطلاع رسانی راه دانا؛ مهدی طغیانی در گفت‌وگو با خبرنگار صاحب نیوز در رابطه با آثار استکبار ستیزی ملّت ایران بر اقتصاد کشور اظهار کرد: یکی از معیارهای مهم برای سنجش توانمندی های اقتصادی کشور ها توان آن ها برای افزایش درآمد سرانه کشور است که رفاه اقتصادی مردم را به همراه دارد.
عضو هیئت علمی دانشگاه اصفهان با بیان اینکه کشوری از لحاظ اقتصادی موفق است که در طولانی مدت در سطح رفاه عمومی را افزایش دهد، عنوان کرد: بر همین اساس کشوری که نتواند سطح رفاه عمومی مردم خود را افزایش دهد در زمینه اقتصادی موفق عمل نکرده است.
وی سنجش میزان وابستگی را یک مدل معروف برای بررسی اقتصاد کشورها در دنیا دانست و خاطر نشان کرد: کشورهایی که تلاش دارند اقتصاد خود را به کشورهای پیشرفته تر گره زده و صنایع مونتاژ را توسعه داده و از طریق صادرات مواد خام به سایر کشورها اقتصاد خود را اداره کنند در سیستم کشورهای وابسته قرار می گیرند.
طغیانی با بیان اینکه قسمت‌هایی از اقتصاد ایران در این سیستم وابستگی قرار می گیرد، اذعان کرد: قسمت هایی از اقتصاد ایران بر اساس تئوری اقتصاد انقلاب اسلامی حرکت نکرده و همچنان وابستگی ما به نفت باقی مانده است.
عملکرد اقتصادی کشور را نباید پای نظریه اقتصادی انقلاب اسلامی گذاشت
وی یکی دیگر از از آثار وابستگی به اقتصاد وابسته را وجود همین وابستگی به صنایع مونتاژ دانست و خاطرنشان کرد: عملکرد اقتصادی کشور را نباید پای نظریه اقتصادی انقلاب اسلامی گذاشت؛ بالغ بر 20 سال است که رهبر معظم انقلاب قطع وابستگی به نفت را تأکید می کنند که امروز اساس و منطق صحبت های ایشان با وجود تحریم ها روشن شده است.
طغیانی ادامه داد: اگر این وابستگی به نفت قطع شده بود، امروز در تحریم های ایجاد شده دچار مشکل نمی شدیم.
این اقتصاددان با بیان اینکه جمهوری اسلامی در مقام نظر و تئوری به دنبال قطع وابستگی کامل اقتصادی کشور و صادرات مواد اولیه است، تصریح کرد: برخی از کشورهای همسایه همچنان در یک اقتصاد وابسته از طرفی فروشنده نفت به شمار رفته و از طرف دیگر وارد کننده کالا و خدمات و تسلیحات از کشورهای غربی هستند؛ این همان نقشی است که ایران پیش از انقلاب در خاورمیانه اجرا می کرد.
وی با بیان اینکه قسمتی از اقتصاد ایران پیش از انقلاب وابسته به صنایع مونتاژی بود، اذعان کرد: در این بخش از اقتصاد اصل تکنولوژی در کشورهای دارای تکنولوژی تولید باقی می ماند و ما تنها نقش مونتاژکاری صنایع را بر عهده می‌گرفتیم و این موارد مهمترین ایرادات نظام اقتصادی جمهوری اسلامی به نظام اقتصادی شاهنشاهی بود.
طغیانی با اشاره به وجود برخی از کشورها که علی رغم استفاده از این سیستم وابسته در اقتصادی موفق عمل کرده و درآمد سرانه کشور خود را بالا بردند، گفت: بر اساس تجربه اقتصادی، در برابر این کشورها معیارهای دیگری به ارزیابی ما کمک می‌ کنند که مهمترین معیار، شکنندگی اقتصادی است؛ اگر چه این اقتصاد توانسته درآمد سرانه کشور خود را بالا ببرد اما آیا توان مقابله با تلاطم ها و موج های اقتصادی مختلف را نیز دارد؟
استاد گروه اقتصاد دانشگاه اصفهان ادامه داد: یکی از اصطلاحاتی که در دنیای امروز برای اقتصادها به کار می برند واژه ضد شکنندگی است که به عبارتی می توان آن را یکی از مفاهیم نزدیک به اقتصاد مقاومتی دانست.
عقب افتادگی چندین ساله در طول یک شب!
وی با اشاره به شکنندگی های بالای اقتصاد کشورهای جنوب شرقی آسیا که درآمد سرانه بالایی داشتند، گفت: یکی از نخست وزیران همین کشورهای جنوب شرق آسیا پس از مشکلات به وجود آمده در دهه ۹۰ میلادی اعلام کرد که ما در یک شب با بیش از چندین سال عقب افتادگی مواجه شدیم.
طغیانی مبنای اقتصاد انقلاب اسلامی را خودباوری و استفاده از همه توان نیروی انسانی و منابع کشور برای افزایش رفاه عمومی دانست و گفت: این مبنا همچنان به عنوان یک تفکر خدشه ناپذیر در اقتصاد کشور شناخته می‌شود که اگر در نقاطی هم اقتصاد ایران دچار مشکل شده، به دلیل دوری از همین اصل اساسی است.
قطع وابستگی اقتصادی پس از انقلاب اسلامی خود نوعی استکبار ستیزی است
این کارشناس مسائل اقتصادی با تأیید این نظر که قطع وابستگی اقتصادی پس از انقلاب اسلامی خود به نوعی استکبار ستیزی به شمار می رود، گفت: در یک نگاه کلی اگر چه اقتصاد ایران در حوزه های عملکردی دارای ضعف‌هایی است اما همین اقتصاد توانسته بالغ بر چهار دهه در مقابل تحریم ها مقاومت کند و تا آن حدی که بر مبنای نظریه‌های انقلاب اسلامی در عملکرد خود حرکت کرده موفق بود.
افزایش درجه مقاومت، معیار موفقیت اقتصاد ایران
وی مقیاس و معیار موفقیت اقتصاد کشور را افزایش درجه مقاومت اقتصادی دانست و اظهار کرد: اقتصاد ایران با وجود مشکلات ساختاری که پیش از انقلاب در آن به وجود آمده و وابستگی کاملی که به فروش نفت داشته است، توانسته در طول چهار دهه کاری را انجام می دهد که بسیاری از اقتصادهای بزرگ دنیا در آن موفق نبودند و آن «مقاومت اقتصادی» است.
طغیانی این درجه از مقاومت در اقتصاد ایران را ثمره انقلاب اسلامی و استکبار ستیزی دانست و تصریح کرد: اگر حرکت خود را با کشورهایی که در همسایگی ما در خاورمیانه اقتصاد وابسته را دنبال کردند مقایسه کنیم می بینیم که در بسیاری از شاخص ها موفقیت های بالایی را کسب کردیم.
وی با بیان اینکه در مشکلاتی که فشار اقتصادی دشمن برای مردم ایجاد کرده تردیدی نیست، اظهار کرد: اقتصاد ایران بالغ بر چهل سال علاوه بر مقاومت در برابر فشارهای حداکثری خارجی توانسته شاخص‌های رفاه عمومی مردم را در موارد متعددی افزایش دهد.
طغیانی افزود: اگر مقایسه ای بین ایران و کشورهای همسایه که مشکلات اقتصادی کشور ما را نداشته اند در طول ۴۰ سال گذشته انجام دهیم به این نکته خواهیم رسید اقتصاد ایران فرسنگ ها از اقتصاد بسیاری از کشورهای منطقه جلوتر است و فاصله کمی با کشورهای موفق منطقه دارد.
عضو هیئت علمی دانشگاه اصفهان در تشریح چگونگی پیگیری استکبارستیزی در حوزه اقتصادی، تصریح کرد: اگر سیاست های اقتصادی انقلاب اسلامی را در حوزه اجرایی دنبال کنیم، موفق می شویم؛ اما اگر از این سیاست‌ها فاصله بگیریم، چه با حضور دشمن و چه بدون حضور دشمن دچار مشکل می شویم.
انتهای پیام/
