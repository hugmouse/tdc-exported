
# Candidatul propus de BERD pentru noul consiliu al Bursei de Valori poate fi votat de acţionarii operatorului pieţei de capital chiar dacă acesta a trimis la timp doar o parte din documente

Published at: **2019-11-07T16:50:25+00:00**

Author: **Liviu Popescu**

Original: [Ziarul Financiar](https://www.zf.ro/burse-fonduri-mutuale/candidatul-propus-de-berd-pentru-noul-consiliu-al-bursei-de-valori-poate-fi-votat-de-actionarii-operatorului-pietei-de-capital-chiar-daca-acesta-a-trimis-la-timp-doar-o-parte-din-documente-18553204)

Bursa de Valori Bucureşti (BVB) face precizări în contextul în care propunerea de candidatură din partea Băncii Europene de Reconstrucţie şi Dezvoltare, respectiv în persoana lui Volker Potthof, pentru noul consiliu al operatorului pieţei de capital din România, a fost însoţită doar de o parte din actele necesare înscrierii, însă apare pe buletinul de vot.
 “Va informăm că lista candidaţilor prezintă toate persoanele pentru care s-au depus candidaturi în termenul stabilit în documentele AGAO – 23.10.2019 ora 18:00, cu menţiunea că una dintre candidaturi nu a avut dosarul complet şi astfel consiliul BVB nu a putut face evaluarea pentru acest candidat. Acţionarii au dreptul de a propune orice persoană drept candidat. Toate cele 13 persoane indicate drept candidaţi în lista candidaţilor se bucură de această capacitate”, se arată în nota informativă a BVB.
Prin urmare, acţionarii operatorului pieţei de capital îl pot vota pe Volker Potthof întrucât societatea, prin Consiliul BVB şi Comitetul de Nominalizare, are, potrivit legii şi reglementărilor interne, obligaţia să efectueze evaluarea candidaţilor în scopul informării complete a acţionarilor, “astfel încât adoptarea deciziilor să se facă în deplină cunoştinţă de cauză şi asumat”, dar competenţa de alegere a membrilor Consiliului BVB aparţine exclusiv AGAO.
Prin urmare, sunt 13 persoane care candidează pentru nouă locuri în board-ul BVB.
Radu Hanga, Dragoş Neacşu şi Dan Paul – vizează poziţia de preşedinte, se arată în lista completă publicată miercuri la Bursă. Noul consiliu va avea opt poziţii de administrator plus una de preşedinte.
Printre cei 13 candidaţi se numără Mihaela Bîciu (şef Tradeville, candidatură anunţată şi de ZF), Radu Hanga, Claudia Ionescu, Valerian Ionescu, Gabriel Marica, Octavian Molnar, Otto Naegli, Dragoş Neacşu, Robert Pană, Dan Paul, Răzvan Raţ, Ştefan Szitas. Prin urmare, singurele nume noi pentru noul board sunt Răzvan Raţ, Ştefan Szitas, Mihaela Bîciu, Dragoş Neacşu, restul fiind deja administratori în vechiul board al BVB.
Administratorii fondurilor de pensii private din România, care prin intermediul Pilonului II controlează 17,4% din capitalul social al Bursei de Valori Bucureşti (BVB), l-ar susţine pe Dragoş Neacşu, fost CEO al Erste AM, pentru funcţia de preşedinte al operatorului pieţei de capital.
Pe de altă parte, Radu Hanga, preşedintele Asociaţiei Administratorilor de Fonduri (AAF) şi fost director al grupului financiar Banca Transilvania, ar avea sprijinul SIF-urilor, acţionari cu circa 22% la operatorul bursier, potrivit datelor agregate de ZF din rapoarte dar şi pe baza informaţiilor din piaţa de capital.
Competiţia pentru funcţia de preşedinte este strânsă, mai ales în contextul în care administratorii de fonduri mutuale, care potrivit datelor agregate de ZF au circa 4% din capitalul social al Bursei, ar putea fi divizaţi în sensul în care Erste, cu circa 1,6%, va vota probabil pentru Neacşu, iar BT Asset Management e posibil să meargă pe varianta Radu Hanga.
Cel mai probabil cei doi vor face parte din noul consiliu de administraţie al Bursei de la Bucureşti, operatorul pieţei de capital din România, însă cea mai râvnită funcţie este cea de preşedinte întrucât aceasta are cea mai mare putere asupra me­ca­nismelor operatorului pieţei de capital de 175 mld. lei. Iar acest lucru, în cea mai bună perioadă a bursei de după criză, reflectată atât în valoarea indicelui principal BET, şi prin promovarea într-o nouă ligă bursieră, ceea ce va aduce la Bucureşti investitori cu sute de miliarde de euro în gestionare şi prin urmare o expunere importantă pentru noul preşedinte.
Neacşu are expunere la BCR, iar preşedinte al Asociaţiei Fondurilor de Pensii Private este Radu Crăciun, CEO al BCR Pensii. Radu Hanga are expunere la Banca Transilvania, al cărei cofondator Horia Ciorcilă este membru în boardul SIF Moldova. Hanga este şi membru al SIF Oltenia.
