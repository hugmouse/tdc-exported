
# Per Giovannino si pensa all’affido Gara di solidarietà e offerte in denaro

Published at: **2019-11-06T22:00:00+00:00**

Author: **Lorenza Castagneri**

Original: [Corriere della Sera](https://www.corriere.it/cronache/19_novembre_07/per-giovanninosi-pensa-all-affidogara-solidarieta-offerte-denaro-551521e0-01a1-11ea-bfaf-9602a8f3f6c1.shtml)

Per ora la casa di Giovannino continuerà a essere la Terapia intensiva neonatale dell’ospedale Sant’Anna. Il piccolo di 4 mesi, affetto da Ittiosi Arlecchino e per questo non riconosciuto alla nascita da genitori che avevano fatto ricorso alla fecondazione assistita, rimarrà qui, in una camera singola dove gli infermieri stanno attenti a non far entrare troppa luce che potrebbe fare male alla sua pelle ricoperta di placche. Dovrebbe rimanerci ancora un mese. «Tempo che i servizi sociali del Comune di Torino e il Tribunale dei minori possano concludere l’iter sul caso e individuare una famiglia pronta ad accoglierlo», commenta il primario che lo ha in cura, il neonatologo Daniele Farina.
Negli ultimi due giorni in tantissimi si sono fatti avanti. E l’auspicio dei medici è che ora Giovannino possa lasciare al più presto il quarto piano dell’ospedale, per continuare a crescere in una casa vera oppure tra le braccia del personale e dei volontari dell’ospedale Cottolengo, che si è subito offerto di accoglierlo. I servizi sociali del Comune si sono già messi in contatto con l’ente. E, nel frattempo, prendono nota delle tante telefonate di aspiranti mamme e papà che continuano ad arrivare. Finora nessuno è stato ritenuto idoneo. «La grave patologia del minore e le impegnative esigenze di cura e di tempo non rendono facile concretizzare tali disponibilità», non nasconde il Comune. Ma la ricerca ora continuerà vagliando le nuove richieste giunte nelle ultime ore. L’adozione del piccolo è la prima opzione, ma se questa strada non fosse percorribile, si penserà con tutta probabilità a un affido temporaneo in attesa di una soluzione definitiva.
È una storia che ha toccato tutti quella di Giovannino. In molti hanno pensato anche di devolvere un’offerta economica, tanto che il Comune sta valutando se aprire un conto corrente a lui intestato. Il Cottolengo, invece, ha deciso di aspettare. «Se il Tribunale deciderà di affidare Giovannino a noi, allora lo faremo», commenta il padre generale don Carmine Arice. Ma questa è anche una storia che ha innescato prevedibili polemiche. Ieri Maurizio Marrone, consigliere regionale di Fratelli d’Italia, ha annunciato che chiederà alla Regione il deferimento all’Ordine dei Medici di Silvio Viale, ginecologo del Sant’Anna, padre dell’introduzione in Italia della pillola abortiva ed esponente dei Radicali. Tutto nasce da un post su Facebook. Nel quale Viale aveva auspicato che Giovannino non sopravvivesse, considerate le sue gravi condizioni.
Un’uscita, per Marrone, disumana. «È la cultura della morte e dell’eugenetica — scrive — che non accettiamo trovi espressione nelle strutture sanitarie piemontesi». Lo stesso medico replica: «Chiama Amazon e adottalo tu, visto che sei così umano». Un riferimento alle parole del consigliere, che aveva paragonato il trattamento del neonato a quello riservato a un pacco difettoso di Amazon, da rendere al mittente. E infine Viale precisa: «Non so cosa augurarmi per Giovannino, ma so che ogni considerazione deve partire dalla onesta constatazione che ognuno di noi avrebbe fatto come i genitori». Intanto il piccolo in ospedale sta bene e cresce. Non ha problemi neurologici o motori, nonostante quella cute così martoriata e le vesciche che quasi gli impediscono di aprire gli occhi. A Torino vive un adolescente con il suo stesso problema. E ieri la sua mamma ha contattato il Cottolengo per mettersi a disposizione: «Io ci sono già passata — ha detto — vi posso dare una mano con Giovannino».
© RIPRODUZIONE RISERVATA
