
# ذوالنور: رئیسی ‌بدون خط قرمز و ‌سیاسی‌بازی با فساد مبارزه می‌کند

Published at: **2019-11-02T16:41:00+00:00**

Author: ****

Original: [جامعه خبری تحلیلی الف](https://www.alef.ir/news/3980811146.html)

رئیس کمیسیون امنیت ملی و سیاست خارجی مجلس با بیان اینکه با تأکید بر اینکه FATA تأثیری در رفع تحریم‌ها ندارد، گفت: "رئیسی" ‌بدون خط قرمز و ‌سیاسی‌بازی با فساد مبارزه می‌کند.
به گزارش تسنیم، حجت‌الاسلام مجتبی ذوالنور ظهر امروز در همایش بررسی مهم‌ترین مسائل داخلی و منطقه که در مسجد مدرسه علمیه معصومیه برگزار شد، اظهار داشت: امروز نیازهای اصلی موردنیاز نظام و جامعه روی زمین است، حوزویان نباید تنها به تذکرهای سطحی و پرداختن‌های جزیی به مسائل موردنیاز بسنده کنند.
وی افزود: طلاب و روحانیون باید به‌صورت تکلیف محور در جهت ایجاد تحول در جامعه تلاش کنند، حوزه باید درزمینهٔ مقابله و مبارزه با استکبار جهانی مطالبات جدی داشته باشد و تنها به شعار و راهپیمایی 13 آبان اکتفا نکند.

        دستگیری روح‌الله زم یک شاهکار اطلاعاتی بود
      
رئیس کمیسیون امنیت ملی و سیاست خارجی مجلس شورای اسلامی با اشاره به اهمیت دستگیری روح‌الله زم افزود: این اقدام یک شاهکار اطلاعاتی بود، زم توسط سرویس اطلاعاتی فرانسه هدایت می‌شد، زم در همه‌جا نفوذی داشت و اگر پرونده آمدنیوز سیاسی نشود و گشوده شود، پرونده بسیاری از افراد بسته می‌شود، دستگیری روح‌الله زم  کم‌تر از فتح المبین، اسقاط پهپاد متجاوز و هدف قرار دادن آرامکو توسط یمن نبود.
نماینده مردم قم در مجلس بابیان اینکه سخنان مطرح‌شده در خصوص رفراندوم عملی نیست، ادامه داد: این موضوع نیاز به دوسوم رای مجلس دارد که مجلس به آن رای نمی‌دهد، اگر رئیس‌جمهور اصرار دارد رفراندوم در مورد خودش را به اجرا بگذارد تا بداند که چه مقدار طرفدار دارد.
ذوالنور با اشاره به اقدامات رئیسی در مبارز به فساد تصریح کرد: رئیس قوه قضاییه برخورد با فساد را از خود قوه قضاییه آغاز کرد و آن زمان همه اقدامات وی را تشویق و تحسین کردند، اما حال که نوبت به آقازاده‌ها و برادرها رسیده داد فریاد همه بلند شده است.
وی بابیان اینکه به برکت مدیریت جهادی رئیسی راه بسیاری از فسادهای اداری و اقتصادی بسته‌شده است، عنوان کرد: از زمان‌بر سرکار آمدن رئیس جدید قوه قضاییه، نیروها و امکانات قوه قضائیه افزوده نشد، اما شاهد هستیم که رئیس قوه قضائیه باروحیه جهادی در حال مبارزه با فساد در دستگاه‌های مختلف است، این مبارزه فساد بدون خط قرمز و بدون سیاسی بازی است.

        دولتمردان می‌خواهند بگویند راهی جز مذاکره برای حل مشکلات وجود ندارد
      
رئیس کمیسیون امنیت ملی و سیاست خارجی مجلس شورای اسلامی با اشاره به بدعهدی اروپایی‌ها ابراز کرد: دولتمردان می‌خواهند بگویند راهی جز مذاکره برای حل مشکلات وجود ندارد، باید به برخی مسئولان گفت تاکنون که در لیست سیاه نبودیم، چرا مشکلات افزایش می‌یافت، به نظر می‌رسد برخی رفتارها که از دولتمردان سر می‌زند برای تکمیل کردن زنجیره فشار بر مردم است تا رهبری مجبور شوند لوایح استکباری را بپذیرند.
ذوالنور با تأکید بر اینکه FATA تأثیری در رفع تحریم‌ها ندارد، بیان کرد: اصرار بر تصویب اف ای تی اف از سوی غربی ها برای این است که با شناسایی مشتریان و خریداران خارجی در معاملات تجاری کشورمان در شرایط تحریم، راه دور زدن تحریم ها بر روی ایران بسته شد، در حالی که روز به روز تحریم ها علیه کشورمان تشدید می‌شود.
وی با بیان اینکه باید تدابیری بیندیشیم که نیروی انسانی ما با تفکر تقابل با استکبار جهانی تربیت شود، تصریح کرد: امروز با تفکرات دانشگاهی موجود، دانشجویانی تربیت می شوند که تفکر سکولار و غربی دارند.
نماینده مردم قم در مجلس با اشاره به اهمیت تبعیت از ولایت فقیه گفت: اگر بدنه اجرایی کشور التزام عملی به ولایت فقیه داشت هیچگاه منویات رهبر معظم انقلاب روی زمین نمی ماند،اگر همه افراد مسئول در بخش های مختلف اعتقاد و التزام به ولایت فقیه داشتند که عارف و بیش از 60 نماینده مجلس برای دستبوسی نزد خاتمی نمی رفتند.
رئیس کمیسیون امنیت ملی و سیاست خارجی مجلس شورای اسلامی افزود: اگر رئیس جمهور که ادعای حقوقدان بودن دارد به مبانی قانون اساسی مسلط بود و اعتقاد و التزام عملی به ولایت فقیه داشت هیچوقت نمی گفت رفراندوم برگزار شود و یا هیچ‌گاه در مجلسی که زنان نیمه برهنه حضور داشتند حاضر نمی‌شد و یا با قانون حمایت از آمران به معروف مخالف نمی کرد.

        اغتشاشات عراق در سفارت آمریکا و با همکاری وهابیت انجام می شود
      
ذوالنور با اشاره به تحولات منطقه ادامه داد: مقتدا صدر در عراق بد عمل می‌کند و مسیر خود را می‌رود و به مرجعیت کاری ندارد، اغتشاشات عراق در سفارت آمریکا با همکاری وهابیت، تجزیه طلبان و بعثی ها صورت گرفت، اما اصل مطالبات مردم به حق است و بدخواهان می خواهند آن را منحرف کنند.
