
# Un terç de la carn es cultivarà al laboratori el 2050

Published at: **2019-11-06T22:14:09+00:00**

Author: ****

Original: [Ara.cat](https://www.ara.cat/societat/carn-laboratori_0_2339766068.html)

De criar animals en granges a cultivar la seva carn en laboratoris. Aquest podria ser el pròxim gran salt de la indústria càrnica com una alternativa que, asseguren, serà més saludable, sostenible i ètica que el consum tradicional d’animals. De fet, segons les previsions de la consultora A.T. Kearney, el 2050 un 35% de la carn al món serà cultivada, un 25%, d’origen vegetal i el 40% restant serà la carn tradicional que consumim ara. Actualment hi ha diverses empreses al món investigant sobre el cultiu de carn i de peix, com l’holandesa Mosa Meat i la basca BioTech Foods, que calculen que el 2022 podran comercialitzar els primers productes elaborats amb carn cultivada en un laboratori, segons van anunciar ahir durant el Fòrum Càrnic que va organitzar l’Institut de Recerca i Tecnologies Agroalimentàries (IRTA) a Girona.
Avui dia coexisteixen tres alternatives a la carn tradicional: els productes amb base vegetal -hamburgueses de carxofa o de tofu-, les carns vegetals o anàlegs càrnics -que imiten el gust i textura de la carn- i la carn cultivada, és a dir, la que s’obté mitjançant la reproducció cel·lular en un laboratori. Aquesta última opció com a alternativa al consum tradicional de carn anirà a l’alça, segons va apuntar ahir la cap d’innovació de tecnologies alimentàries de l’IRTA, Anna Carabús. El creixement, va afegir, vindrà per tres factors: “La sostenibilitat ambiental, el benestar i ètica animal, i la salut”. A més, l’Organització de les Nacions Unides per l’Agricultura i l’Alimentació (FAO) calcula que, el 2050, la demanda mundial de carn augmentarà un 70% per alimentar una població de 9.600 milions de persones. Davant d’aquest horitzó, moltes empreses han començat a explorar diferents opcions, com la carn cultivada. “Però no sabem si serà una solució de futur perquè no se sap quina serà la seva acceptació al mercat”, va admetre Carabús.
El 2013 l’empresa holandesa Mosa Meat va crear la primera hamburguesa de vedella cultivada en un laboratori i sis anys després està molt a prop de poder oferir al gran públic el nou producte: “Estem desenvolupant una tecnologia per produir carn sostenible. Calculem que d’aquí dos anys i mig la podrem vendre i que d’aquí cinc o deu anys arribarà als supermercats”, va destacar el conseller delegat de Mosa Meat, Peter Verstrate. La tecnologia es basa en la regeneració cel·lular que ja s’utilitza en la medicina per reparar la pell, els ossos o bé òrgans com el fetge. “Amb una biòpsia, extraiem cèl·lules del múscul de l’animal, sense fer-li mal, i les dipositem en un bioreactor on les alimentem amb caldo de cultiu perquè es reprodueixin de manera natural”, va descriure Verstrate. El creixement imita el que es produeix en el cos de l’animal i que es basa en el procés de multiplicació de les cèl·lules. De moment han aconseguit crear teixits musculars que després es processen per elaborar tot tipus de productes: hamburgueses, salsitxes, embotits...
Ara bé, arribar a cultivar un bistec de vedella o una cuixa de pollastre és molt més difícil. “Els ossos, els nervis, les venes, tot això és molt compleix de cultivar, i hi ha molts dubtes que realment es pugui fer a gran escala i a un preu assumible”, va reconèixer Mercedes Vila, que és la consellera delegada de la primera empresa de l’Estat que està desenvolupant la tecnologia per cultivar carn. Segons els seus càlculs, aquesta forma de producció consumeix un 99% menys de terra, un 75% menys d’aigua i té un 90% menys d’emissions de gasos, en comparació amb un producte convencional. “I amb les cèl·lules que s’extreuen d’un porc es pot produir la mateixa carn que 400 porcs en un any, i sense necessitat de sacrificar l’animal”, va subratllar Vila. La seva empresa va començar el 2017 i esperen que el 2022 trauran al mercat carn cultivada. Abans, però, han d’aconseguir el permís de l’autoritat europea de seguretat alimentària (EFSA), a més d’investigar aspectes com la caducitat o quina és la millor manera de cuinar-la.
Però no només es pot cultivar teixit muscular, sinó també greix. És la via d’investigació que va engegar a finals del 2018 la companyia Cubiq de Granollers, que vol cultivar greix animal a partir de cèl·lules de l’ànec i amb omega-3. “La nostra idea és que el greix s’incorpori als productes càrnics, per substituir els greixos saturats i el colesterol. I menjant una hamburguesa podràs obtenir les quantitats d’omega-3 que necessites al dia”, va indicar el conseller delegat de l’empresa, Andrés Montefeltro.
De fet, arreu del món també s’estan explorant altres tipus de cultius per obtenir carn de cangur, bacó, foie-gras, llet, ous, peix i marisc. Tot un ventall de possibilitats alimentàries que podrien acabar als supermercats en un futur no gaire llunyà ja sigui com a complement o bé com a alternativa a la carn tradicional.

        
          Carn cultivada
        
      
És un tipus de carn d’origen animal que s’obté per cultiu al laboratori a partir de la reproducció cel·lular a gran escala. Seguint els principis de la medicina regenerativa, s’agafen cèl·lules de l’animal, sense sacrificar-lo, i es deixen créixer en un bioreactor amb alimentació. Es poden utilitzar cèl·lules mare o altres tipus de cèl·lules, de qualsevol cap de bestiar, i es poden aconseguir una gran varietat de carns cultivades de diferents animals. La primera empresa que va presentar una hamburguesa cultivada va ser Mosa Meat, el 2013, però actualment hi ha diverses companyies al món desenvolupant tecnologies per cultivar tot tipus de productes càrnics i també s’està explorant el cultiu de peix. Els seus defensors al·leguen que és un tipus de carn que respecta els animals i el medi ambient, que és rica en proteïnes, 100% natural i molt saludable perquè es pot elaborar amb un 0% de contingut de greix.

        
          Carns vegetals o anàlegs carnis
        
      
Són els productes que s’elaboren amb matèries primeres d’origen no animal però que intenten aconseguir l’aspecte, la textura i fins i tot el gust de la carn tradicional. La primera que va sortir al mercat va ser Beyond Meat, el 2009, amb una hamburguesa elaborada amb pèsol, remolatxa, midó de patata, oli de coco i de colza, entre d’altres. Companyies com Nestlé o Impossible Foods elaboren hamburgueses creades amb productes vegetals com ara soja, blat, pastanaga o patata, que complementen amb aromes i olis i que a simple vista semblen de carn convencional, com la que també llançarà Noel Alimentaria a base de pèsol. Les cadenes de menjar ràpid s’hi apunten i Burger King ja té una hamburguesa feta sense cap ingredient animal.

        
          Opcions vegetals
        
      
Es tracta de productes que s’elaboren amb base vegetal i que s’han utilitzat tradicionalment a tot el món com a substitut proteic o en dietes vegetarianes. N’hi ha que estan basats en llegums o verdures concretes, i d’altres que s’ofereixen amb la denominació o l’aspecte dels productes que fins ara estaven elaborats a base de carn com mandonguilles, nuggets, salsitxes o hamburgueses. És el cas de productes com la sapal o niyog burger, de les Filipines, que està feta amb coco. També plats marroquins com el falafel o asiàtics com el tofu i les salsitxes de soja. Aquestes alternatives vegetals són combinacions d’ingredients no animals, però no suposen una veritable innovació de base tecnològica.
