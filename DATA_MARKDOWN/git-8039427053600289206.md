
# ఆవులపై గోల్డ్ లోన్ ఇవ్వండి...

Published at: **2019-11-07T10:54:24+00:00**

Author: ****

Original: [Andhrajyothy](https://www.andhrajyothy.com/artical?SID=948787)

ADVT

        ఆవు పాలల్లో బంగారం ఉందని బీజేపీ నేత చేసిన వ్యాఖ్యలతో ఓ బెంగాల్ రైతు ఏకంగా తన వద్ద ఉన్న రెండు ఆవులను ఫైనాన్స్ కంపెనీకి తీసుకువచ్చి... వీటిపై గోల్డ్ లోన్ ఇవ్వాలని అభ్యర్థించిన వింత ఉదంతం పశ్చిమబెంగాల్ రాష్ట్రంలోని దన్‌కునీ గ్రామంలో వెలుగుచూసింది.
      

         
      
దన్‌కునీ (పశ్చిమబెంగాల్): భారత జాతికి చెందిన ఆవు పాలల్లో బంగారం ఉందని పశ్చిమబెంగాల్ బీజేపీ చీఫ్ దిలీప్ ఘోష్ ఇటీవల సంచలన వ్యాఖ్యలు చేశారు. దిలీప్ ఘోష్ చేసిన వ్యాఖ్యలతో స్పూర్తి పొందిన పశ్చిమ బెంగాల్ రాష్ట్రంలోని దన్‌కునీకి చెందిన ఓ యువ రైతు తన వద్ద ఉన్న రెండు ఆవులను మణప్పురం ఫైనాన్స్ లిమిటెడ్ బ్రాంచ్‌కు తీసుకు వచ్చి చూపించి, వీటిపై గోల్డ్ లోన్ ఇవ్వాలని కోరాడు. ‘‘ఆవు పాలల్లో బంగారం ఉందని నేను విన్నాను. ఈ రెండు ఆవులే నా కుటుంబానికి జీవనాధారం. అందుకే బంగారం పాలు ఇస్తున్న రెండు ఆవులను తీసుకువచ్చాను...నాకు వీటిపై గోల్డ్ లోన్ ఇస్తే మరో 20 ఆవులు కొని నా వ్యాపారాన్ని విస్తరిస్తాను’’ అని బెంగాల్ కు చెందిన యువ రైతు మణప్పురం ఫైనాన్స్ ఉద్యోగులను అభ్యర్థించాడు. రైతు అభ్యర్థనతో మణప్పురం ఫైనాన్స్ ఉద్యోగులు విస్తుపోయారు.
 బీజేపీ నాయకుడు దిలీప్ ఘోష్ చేసిన వ్యాఖ్యలతో ప్రతిరోజూ రైతులు వచ్చి తమ వద్ద ఉన్న ఆవులపై ఎంత రుణం వస్తుందని ప్రశ్నిస్తున్నారని గరల్ గాచా గ్రామ పంచాయతీ ప్రధాన్ మనోజ్ సింగ్ చెప్పారు. తమ ఆవు రోజుకు 15 నుంచి 16 లీటర్ల పాలు ఇస్తుందని, పాలల్లో బంగారం ఉన్నందున తమ ఆవులపై ఎంత గోల్డ్ లోన్ వస్తుందని రైతులు అడుగుతున్నారని ఆయన పేర్కొన్నారు. ఆవు పాలల్లో బంగారం ఉందని కనుగొన్న దిలీఫ్ ఘోష్‌కు నోబెల్ బహుమతి ఇవ్వాలని గ్రామ ప్రధాన్ సూచించారు.  రాజకీయ నాయకులు ప్రజలకు రోటీ, కపడా, మకాన్, అభివృద్ధి గురించి మాట్లాడాలి కాని హిందూత్వం, ఆవుల గురించి ఇలాంటి వ్యాఖ్యలు చేయడం ఏమిటని మనోజ్ సింగ్ ప్రశ్నించారు. ‘‘దేశీయ ఆవుల పాలలో బంగారం ఉంటుంది. అందుకే అవి లేత పసుపుపచ్చ రంగులో ఉంటాయి. విదేశాల నుంచి దిగుమతి చేసుకునే గోవులు మన జాతివి ఎలా అవుతాయి? అవి గోమాతలు కావు... ఆంటీలు. వాటిని పూజిస్తే దేశానికి మంచిది కాదు’’ అని బీజేపీ నాయకుడు దిలీప్ ఘోష్ పేర్కొనడం సంచలనం రేపుతోంది.
