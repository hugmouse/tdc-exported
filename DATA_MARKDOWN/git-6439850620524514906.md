
# বৃহস্পতিবার ফিরবে খোকার মরদেহ

Published at: **2019-11-05T17:53:00+00:00**

Author: ****

Original: [Daily Janakantha](http://www.dailyjanakantha.com/details/article/458873/%E0%A6%AC%E0%A7%83%E0%A6%B9%E0%A6%B8%E0%A7%8D%E0%A6%AA%E0%A6%A4%E0%A6%BF%E0%A6%AC%E0%A6%BE%E0%A6%B0-%E0%A6%AB%E0%A6%BF%E0%A6%B0%E0%A6%AC%E0%A7%87-%E0%A6%96%E0%A7%87%E0%A6%BE%E0%A6%95%E0%A6%BE%E0%A6%B0-%E0%A6%AE%E0%A6%B0%E0%A6%A6%E0%A7%87%E0%A6%B9)

অনলাইন রিপোর্টার ॥ অবশেষে বীর মুক্তিযোদ্ধা ও অবিভক্ত ঢাকা সিটি করপোরেশনের সাবেক মেয়র ও বিএনপির ভাইস চেয়ারম্যান সাদেক হোসেন খোকা দেশে ফিরছেন। তবে জীবিত নয়, ফিরছেন প্রাণহীন। দেশে নেয়ার সব রকম প্রস্তুতি ইতোমধ্যে সম্পন্ন হয়েছে। নিউ ইয়র্ক সময় মঙ্গলবার রাত ১১টায় জেএফকে বিমানবন্দর থেকে এমিরেটস এয়ারলাইন্সের একটি ফ্লাইটে খোকার মরদেহ ঢাকার উদ্দেশে রওয়ানা হবে। বৃহস্পতিবার বাংলাদেশ সময় সকাল ৮টা ১০ মিনিটে তার মরদেহ দেশে পৌঁছার কথা রয়েছে।
নিউ ইয়র্কের ম্যানহাটনের মেমোরিয়াল স্লোয়ান ক্যাটারিং ক্যানসার সেন্টারে নিবিড় পরিচর্যা কেন্দ্রে চিকিৎসাধীন অবস্থায় সোমবার রাত ২টা ৫০ মিনিটে শেষ নিঃশ্বাস ত্যাগ করেন বিএনপি নেতা সাদেক হোসেন খোকা। এদিনই বাদ এশা (সন্ধ্যা সাড়ে ৭টায়) জ্যামাইকা মুসলিম সেন্টার (জেএমসি)-তে তার জানাজার নামাজ অনুষ্ঠিত হয়েছে। জানাজায় বিএনপি-আওয়ামী লীগের নেতৃত্বন্দসহ বিপুল সংখ্যক মানুষ অংশগ্রহণ করেন।
এদিকে খোকার ব্যক্তিগত সহকারী নজরুল ইসলাম কিরণ বলেছেন, শেষ ইচ্ছা অনুযায়ী জুরাইন কবরস্থানে বাবার কবরেই দাফন করা হবে সাদেক হোসেন খোকাকে। সেখানে তার বাবা-মায়ের দুটি কবরই কেনা। মো. হানিফ ঢাকার মেয়র থাকাকালেই সাদেক হোসেন খোকা এটা ঠিক করে রেখেছিলেন, তার বাবার কবরেই যেন তাকে দাফন করা হয়।
উল্লেখ্য, ক্যানসার চিকিৎসার জন্য ২০১৪ সালের ১৪ মে সপরিবারে নিউ ইয়র্ক চলে যান খোকা। তারপর থেকে চিকিৎসকের পরামর্শ অনুযায়ী নিউ ইয়র্ক সিটির কুইন্সে একটি বাসায় দীর্ঘদিন ধরে বসবাস করে চিকিৎসা নিচ্ছিলেন তিনি।
প্রায় চার সপ্তাহ আগে সাদেক হোসেন শারীরিক অবস্থার অবনতি ঘটলে স্লোয়ান ক্যাটারিং ক্যানসার সেন্টারে ভর্তি করা হয় তাকে। গত ২৮ অক্টোবর সোমবার স্বাস্থ্যের আরও অবনতি ঘটলে তাকে হাসপাতালের আইসিইউতে নেয়া হয়। খোকার মৃতুর সময় তার স্ত্রী ইসমত আরাসহ দুই ছেলে ও মেয়ে হাসপাতালেই ছিলেন বলে জানা গেছে।
