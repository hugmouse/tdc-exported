
# پلیس به جشن هالوین در شهر پرند با گریم‌های ترسناک خاتمه داد

Published at: **2019-11-02T23:59:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619541/%D9%BE%D9%84%DB%8C%D8%B3-%D8%A8%D9%87-%D8%AC%D8%B4%D9%86-%D9%87%D8%A7%D9%84%D9%88%DB%8C%D9%86-%D8%AF%D8%B1-%D8%B4%D9%87%D8%B1-%D9%BE%D8%B1%D9%86%D8%AF-%D8%A8%D8%A7-%DA%AF%D8%B1%DB%8C%D9%85%E2%80%8C%D9%87%D8%A7%DB%8C-%D8%AA%D8%B1%D8%B3%D9%86%D8%A7%DA%A9-%D8%AE%D8%A7%D8%AA%D9%85%D9%87-%D8%AF%D8%A7%D8%AF)


        معاون اجتماعی فرماندهی انتظامی غرب استان تهران با اشاره به خبر برگزاری جشن هالوین در شهر پرند گفت: به محض اطلاع از برگزاری چنین جشنی در کمترین زمان، مالک فست فود و گریمور دستگیر شدند.
      

        آفتاب‌‌نیوز :
      
سرهنگ مهدی سرپناه با اشاره به خبر برگزاری جشن هالوین در پرند اظهار داشت: یک گروه گریمور آخر هر هفته از تهران به پرند می‌آید و فعالیت آن در یک فست فودی است که این جشن و دورهمی کوچک با عنوان هالوین در این فست‌فودی برگزار شده است.
وی ادامه داد: به محض اطلاع از برگزاری چنین جشنی در کمترین زمان، مالک فست فود و گریمور دستگیر شدند که تحقیقات از این دو نفر همچنان ادامه دارد.
معاون اجتماعی فرماندهی انتظامی غرب استان تهران تصریح کرد: در رابطه با برگزاری جشن‌ها با نمادها و فرهنگ‌های غربی که احساسات مردم را جریحه‌دار می‌کند بدون اغماض با آن برخورد می‌شود که مردم خط قرمز پلیس هستند.
سرپناه با اشاره به برخورد شدید با هرگونه اخلاقیات غیرشرعی گفت: نیروی انتظامی با هر گونه اقدامی که هنجارهای اجتماعی جامعه را به چالش بکشد مقابله خواهد کرد.
وی در پایان خاطرنشان کرد: هر توفیقی که پلیس به دست می‌آورد مرهون مشارکت مردم است که مردم با ناهنجاری‌های اجتماعی مخالف هستند و پلیس در کنار آن‌ها است و از مردم درخواست داریم تا به محض اطلاع از هرگونه برنامه‌ غیراخلاقی و غیرشرعی که به جامعه آسیب وارد می‌کند پلیس را در جریان بگذارند.
