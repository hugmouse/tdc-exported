
# لاوروف: البغدادی ساخته دست خود آمریکا بود

Published at: **2019-11-02T09:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619376/%D9%84%D8%A7%D9%88%D8%B1%D9%88%D9%81-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B3%D8%A7%D8%AE%D8%AA%D9%87-%D8%AF%D8%B3%D8%AA-%D8%AE%D9%88%D8%AF-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF)


        "سرگئی لاوروف" وزیر امور خارجه روسیه در واکنش به خبر کشته شدن "ابوبکر البغدادی" گفت: سرکرده گروهک تروریستی داعش ساخته دست خود آمریکایی‌ها بود.
      

        آفتاب‌‌نیوز :
      
لاوروف که در گفت وگو با شبکه تلویزیونی "روسیه ۲۴ سخن می گفت، تصریح کرد: وزارت دفاع روسیه، دیدگاه خود را در مورد البغدادی منتشر کرد و مسکو به دنبال اطلاعات بیشتر در این باره است.
وزیر امور خارجه روسیه با بیان این‌که «خبر کشته شدن البغدادی موجی از شادی را بدنبال داشت» ادامه داد: نظامیان روسی همچنان درحال بررسی حقایق این ماجرا هستند و نمی توان بسیاری از مطالبی را تأیید کرد که ایالات متحده مطرح کرده است.
لاوروف اظهار داشت :‌ نابودی تروریست‌ها بویژه البغدادی که بارها خبر کشته شدن آن منتشر شده بود، می‌تواند گامی مثبت باشد، بویژه در سایه این که وی یک نقش مخرب داشت، داعش را بوجود آورد و تلاش کرد، یک خلافت تشکیل دهد.
وی تصریح کرد: داعش پس از حمله غیر قانونی آمریکا به عراق و از هم‌پاشیدگی این کشور و آزادی تروریست‌ها از زندان، اعلام موجودیت کرد، به همین خاطر اگر واقعا البغدادی کشته شده باشد، آمریکا در حقیقت ساخته دست خود را از میان برده است.
پیش از این، دمیتری پسکوف سخنگوی وزارت دفاع روسیه نیز اعلام کرده بود: از آنجا که مدارک موثقی مبنی بر کشته شدن البغدادی وجود ندارد و هریک از طرف‌های مدعی مشارکت در این عملیات اظهار نظر متفاوتی می‌گویند، کل ماجرا زیر سئوال رفته است.
دونالد ترامپ رئیس جمهوری آمریکا ۵ آبان ماه درنطق تلویزیونی اعلام کرد: نیروهای ویژه آمریکایی در عملیاتی جسورانه در استان ادلب واقع در شمال غرب سوریه، البغدادی سرکرده تروریست‌های داعش را کشتند.
ترامپ اعلام کرد که البغدادی در حال فرار از دست نظامیان آمریکایی کشته شد. او جلیقه انتحاری خود را منفجر کرد در نتیجه انفجار تونل فروریخت و وی به همراه سه تن از همراهانش کشته شدند.
این اعلام ترامپ در حالی است که سخنگوی سازمان ملل متحد ۶ آبان گفت این سازمان قادر به تایید ادعای آمریکا مبنی بر کشته شدن البغدادی نیست.

        معامله قرن
      
وزیر امورخارجه روسیه در خصوص طرح موسوم به معامله ننگین قرن نیز گفت که با این طرح نمی‌توان تشکیل یک کشور فلسطینی کامل و مستقل را متصور شد.
لاوروف اضافه کرد: اسرائیل فورا و پس از تصویب قطعنامه سازمان ملل متحد در سال ۱۹۴۸ تشکیل شد، اما همچنان فلسطین بدون کشور مستقل است.
وی در خصوص تشکیل کشور مستقل فلسطینی گفت، به نظر می‌رسد، بسیاری از شرکای ما و پیش از همه، آمریکا نمی‌خواهد، یک کشور مستقل فلسطینی تشکیل شود.
لاوروف اضافه کرد: آمریکا به جای اجرای قطعنامه‌های بین المللی، به همه کشورها وعده اجرا شدن معامله قرن می دهد، موضوعی که همگان دریافته اند، نمی توان با این طرح تشکیل یک کشور مستقلی را متصور شد.
دولت آمریکا پیشتر اعلام کرد، که پس از تشکیل دولت جدید رژیم صهیونیستی، از جزئیات طرح موسوم به "معامله قرن" رونمایی خواهد کرد.
معامله قرن، طرح آمریکایی است که در آن بیت المقدس و بخش‌های اشغالی از کرانه باختری که شهرک‌های صهیونیست نشین در آنها ساخته شده، به رژیم اشغالگر واگذار و بازگشت فلسطینی‌ها به سرزمینی مادری شان کلاً منتفی خواهد شد.
این طرح همچنین شامل چشم‌پوشی فلسطینی‌ها از حق بازگشت به سرزمین خود است که طبق قطعنامه ۱۹۴ شورای امنیت به رسمیت شناخته شده است.
