
# واکنش به شبهه «تلاش برای محدود کردن تعداد زائران ایرانی اربعین»

Published at: **2019-11-06T12:45:00+00:00**

Author: ****

Original: [جامعه خبری تحلیلی الف](https://www.alef.ir/news/3980815114.html)

رئیس ستاد مرکزی اربعین حسینی به این سؤال که آیا در یک هفته پایانی مانده به اربعین حسینی امسال تلاش شد از طریق تبلیغات خاص از حجم و تعداد زائران ایرانی اربعین که قصد عزیمت به عراق داشتند، کاسته شود، پاسخ داد.
حسین ذوالفقاری در گفت‌وگو با تسنیم در پاسخ به این پرسش که آیا در یک هفته پایانی مانده به اربعین حسینی امسال تلاش شد از طریق تبلیغات خاص از حجم و تعداد زائرانی اربعین که قصد عزیمت به عراق داشتند، کاسته شود، اظهار کرد: اساسا جز اینکه اعلام کردیم مردم زمان سفر را مدیریت کنند، منعی برای سفر زائران وجود نداشت.
وی درباره اینکه سازمان حج نیز در ایام منتهی به اربعین حسینی با انتشار اخبار خاصی تلاش کرد از افزایش تصاعدی ورود زائران به عراق جلوگیری کند، گفت: این موضوع مربوط به قبل از اربعین و به دلیل حوادث رخ داده در عراق بود که بلافاصله ما اعلام موضع کردیم؛ مشکلی پیش نیامد و مرزها نیز باز بود در عین حال به هر تعداد از افرادی که به مراسم اربعین رفتند، اعلام نشد از سفرشان خودداری کنند.
رئیس ستاد اربعین حسینی در پاسخ به این مسئله که مجموع تبلیغات و ارائه اطلاعات از سوی برخی رسانه‌‌های جمعی در ایام منتهی به اربعین امسال در راستای مدیریت سفر زائران و کاهش سطح تقاضا برای ورود به عراق بود، اذعان داشت: شما بر این موضوع اصرار دارید اما بنده که در جریان هستم می‌دانم که اینطور نیست! حرف‌های فعلی‌ام را نه اما حداقل حرف‌های قبلی مرا مرور کنید؛ همان روز که وزارت امور خارجه بیانیه ای صادر کرد، بنده در تلویزیون جمهوری اسلامی ایران اعلام کردم دولت عراق و سفارت ایران در عراق به ما چیزی اعلام نکرده، مرزها نیز باز است و افراد در حال تردد هستند.
وی درباره چرایی عدم تحقق پیش‌بینی‌ حضور 5 میلیونی زائران ایرانی در اربعین امسال نیز اضافه کرد: این یک پیش‌بینی ذهنی بوده اما من به عنوان رئیس ستاد اربعین برآوردهایم بین 3 تا 3.5  میلیون زائر ایرانی بوده است؛ بنده به صراحت پیش بینی 5 میلیون جمعیت را نکردم.
ذوالفقاری گفت: برای ما مهم است اگر مردم به سمت عراق می‌روند، ازدحامی ایجاد نشود که جان عده‌‌ای به خطر بیفتد چرا که در این صورت خود شما نیز در این باره از ما سؤال خواهید کرد بنابراین ضمن اینکه موافق رفتن مردم به مراسم اربعین بودیم در همه فضاها به مردم آرامش دادیم و خواستار توزیع سفرها با توجه به ظرفیت عراق و ترافیک بودیم.
وی تصریح کرد: وقتی مردم به سمت مرز  شلمچه رفتند، مرز کشش پیدا نکرد بنابراین مردم را چند ساعت نگه داشتیم تا بخشی از جمعیت به خاک عراق منتقل شوند سپس ضمن خدمات‌رسانی دوباره مرز باز شد؛ اگر اعلام می‌کردیم «مردم به پیش» و حادثه‌ای رخ می‌داد، شما می‌گفتید چرا تدبیری در این زمینه نداشتید!
رئیس ستاد عتبات عالیات تأکید کرد: بنده سه بار در جلسات ستاد اربعین اعلام کردم برآورد ما حضور 3 میلیون تا 3 میلیون و 500 هزار نفر زائر ایرانی در عراق است اما برخی می‌گفتند ممکن است بیش از این باشد؛ در عین حال هیچ کس معیار علمی دقیقی در اختیار نداشت که امسال با توجه به لغو روادید چه تعداد زائر به عراق خواهند رفت و برنامه‌ریزی آن سخت بود.
ذوالفقاری یادآور شد: هم تلاش کردیم مردم از سفر به کربلا منصرف نشوند و هم با همکاری آنها سفرها مدیریت شود؛ این درحالی است که امسال حدود 85 درصد افزایش زوار داشتیم و اگر همکاری و هماهنگی مردم نبود ممکن بود به دلیل ازدحام جمعیت مشکلاتی ایجاد شود.
