
# Analýza: Zprávy o migraci se objevují v médiích hlavě před volbami

Published at: **2019-11-05T10:42:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/analyza-zpravy-o-migraci-se-objevuji-v-mediich-hlave-pred-volbami/1817346?utm_source=rss&utm_medium=feed)

Praha - Zprávy v českých médiích o migraci jsou v současné době, několik let po vypuknutí takzvané uprchlické krize, odosobněné a téma zaznívá zejména před volbami, kdy se k němu vyjadřují především politici. Migranti v nich dostávají minimální prostor. Vyplynulo to z analýzy nejčtenějších českých tištěných deníků a on-line webů, kterou pro společnost Člověk v tísni provedl tým analytiků z Masarykovy univerzity Brno.
Analytici v letech 2015 až 2018 zkoumali deníky MF Dnes, Právo a Lidové noviny a servery iDnes, Novinky a Aktuálně. V jejich zpravodajství bylo podle zjištění analytiků téma migrace do dubna 2015 jen okrajové, následně po vypuknutí uprchlické krize, která zasáhla Evropskou unii, se stalo dominantní. Pokrytí tématu vyvrcholilo v září 2015 v souvislosti s úvahami o rozdělení uprchlíků mezi unijní země na základě kvót. Poté zájem o téma upadl, pravidelně ale přibývalo zpravodajství o migraci před obecními, krajskými nebo parlamentními volbami.
Současně se z médií podle studie vytrácel výraz "uprchlík" a novináři jej nahradili slovem "migrant". Celkově ale obou těchto výrazů ubylo, na rozdíl od obecného pojmu "migrace". "Je tak zřejmé, že zájem se posouvá od lidí směrem k abstraktnímu problému," uvedli v tiskové zprávě zástupci Člověka v tísni.
Z analýzy podle nich rovněž vyplynulo, že hlavními náměty migračního zpravodajství jsou migrační politika a problémy či nepokoje, které s migrací souvisí. Zprávy v médiích se podle studie přitom téměř výhradně týkají žadatelů či držitelů azylu a opomíjí například pracovní migraci. O tom svědčí nejčastěji zmiňované a pro Česko netypické země původu migrantů jako Sýrie, Irák, Afghánistán nebo Eritrea. Téměř vůbec se pak podle autorů analýzy ve zpravodajství neobjevují migranti, kteří v Česku žijí ve větším počtu jako například Ukrajinci nebo Vietnamci. Většina novinářů, které analytici oslovili, je nepovažuje za atraktivní téma. Pozornost se tak zaměřuje hlavně na zahraničí, po oblasti Středozemního moře je nejčastějším tématem zpráv o migraci Německo.
"Média nám neříkají téměř nic o většině migrantů, kteří žijí běžný život, začleňují se do společnosti a nijak nevyčnívají - například proč přišli, jak se jim žije a co dělají oni sami, stát a občanská společnost pro jejich integraci," uvedla Adéla Jurečková z Programu migrace Člověka v tísni.
Podobný výzkum se uskutečnil i na Slovensku a v Estonsku a podle Člověka v tísni potvrdil podobné tendence ve zpravodajství jako v ČR. Přesto se ve slovenských médiích výrazně častěji objevovalo téma pracovního trhu a pracovní migrace nebo častěji mluvily o migrantech například z Ukrajiny, zatímco česká média se zaměřovala téměř výhradně na migraci v kontextu uprchlické krize. Ve slovenských a estonských médiích také o něco častěji dostávali migranti možnost se sami vyjádřit.
