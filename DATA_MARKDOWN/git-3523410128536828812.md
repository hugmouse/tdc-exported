
# 
        مراسم دعاخوانی ترامپ در کاخ‌سفید از بیم استیضاح!
      

Published at: **2019-11-02T18:06:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637567/%D9%85%D8%B1%D8%A7%D8%B3%D9%85-%D8%AF%D8%B9%D8%A7%D8%AE%D9%88%D8%A7%D9%86%DB%8C-%D8%AA%D8%B1%D8%A7%D9%85%D9%BE-%D8%AF%D8%B1-%DA%A9%D8%A7%D8%AE%E2%80%8C%D8%B3%D9%81%DB%8C%D8%AF-%D8%A7%D8%B2-%D8%A8%DB%8C%D9%85-%D8%A7%D8%B3%D8%AA%DB%8C%D8%B6%D8%A7%D8%AD)

به گزارش بولتن نیوز، به نقل از هافیگتن پست، در حالیکه بحث استیضاح دونالد ترامپ، رئیس جمهور آمریکا روز به روز در محافل سیاسی این کشور داغ‌تر می‌شود، شماری از کشیش‌های اوانجلیست، از متحدان نزدیک ترامپ، در نشستی خصوصی در کاخ سفید برای او دعا کردند.
رابرت جفرس، کشیش منطقه تگزاس و حامی دیرینه ترامپ اعلام کرد سه شنبه گذشته سران اوانجلیست‌ها در اتاق روزولت در کاخ سفید با رئیس جمهور دیدار کردند. ترامپ در این دیدار به تشریح دستاورد‌های برجسته و چشمگیر خود بویژه در موضوعاتی که برای آن‌ها مهم هستند، پرداخت. اونجلیست‌ها از حامیان رئیس جمهور آمریکا بوده و روابط نزدیکی با رژیم صهیونیستی دارند.
به گفته این کشیش تگزاس، اوانجلیست‌ها در پایان این جلسه از رئیس جمهور پرسیدند که آیا می‌توانند برای او دعا کنند، که همانند همیشه با استقبال شدید از سوی او همراه شدند. ۸۸ درصد اوانجلیست‌ها معتقدند که ترامپ نباید استیضاح و از مقام خود برکنار شود.
سخنگوی غیررسمی مشاوران اوانجلیست‌ها روز چهارشنبه در پیامی توئیتری از نشست مذکور با جشن دستاورد‌های رئیس جمهور یاد کرد. ترامپ در جریان کارزار انتخابات ریاست جمهوری سال ۲۰۱۶ کمیته مشورتی اوانجلیست‌ها را تشکیل داد.
مجلس نمایندگان آمریکا روز پنجشنبه قطعنامه علنی شدن روند استیضاح دونالد ترامپ، رئیس جمهور آمریکا را به تصویب رساند.
به نوشته بی بی سی، این رأی گیری، نخستین اقدام رسمی برای حمایت از روند استیضاح، در مجلس نمایندگانی است که دموکرات‌ها کنترل آن را در دست دارند.
