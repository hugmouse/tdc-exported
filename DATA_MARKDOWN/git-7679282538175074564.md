
# राजकोट T20: रोहित ने अपने 100वें मैच में मैच जिताऊ पारी खेलकर टीम को दिलाई जीत

Published at: **2019-11-07T17:51:16+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/cricket/story-rajkot-t20-rohit-sharma-won-the-team-by-playing-match-winning-innings-in-his-100th-match-2837463.html)

रोहित शर्मा ने अपने 100वें टी-20 इंटरनेशनल मैच में भारत को अहम जीत का तोहफा दिया। रोहित के 85 रनों की बदौलत भारत ने गुरुवार को यहां सौराष्ट्र क्रिकेट संघ स्टेडियम में खेले गए मैच में बांग्लादेश को आठ विकेट से हरा दिया। इस जीत के साथ ही भारत ने तीन मैचों की टी-20 सीरीज में 1-1 से बराबरी कर ली है। अब 10 नवंबर को नागपुर में खेला जाने वाला तीसरा और आखिरी मैच निर्णायक बन गया है। 
रोहित इस सीरीज में भारत की कप्तानी भी कर रहे हैं। दिल्ली में खेले गए पहले टी-20 में टीम को मुंह की खानी पड़ी थी। इसलिए इस मैच में भारत के ऊपर बराबरी करने का दबाव था नहीं तो सीरीज उसके हाथ से चली जाती। रोहित ने इस मैच में टॉस जीत बांग्लादेश को बल्लेबाजी के लिए बुलाया। बांग्लादेश ने अच्छी शुरुआत की और भारतीय गेंदबाजों पर लगातार प्रहार किए, लेकिन मेजबान टीम ने वापसी की और बांग्लादेश को 20 ओवरों में छह विकेट के नुकसान पर 153 रनों पर सीमित कर दिया। भारत ने इस लक्ष्य को दो विकेट खोकर 15.4 ओवरों में हासिल कर लिया। 
इस लक्ष्य को हासिल करने के लिए जरूरी था कि रोहित और शिखर धवन की सलामी जोड़ी टीम को मजबूत शुरुआत दे। इन दोनों अनुभवी खिलाड़ियों ने ठीक ऐसा ही किया। दोनों ने मिलकर पहले विकेट के लिए 10.5 ओवरों में ताबड़तोड़ तरीके से 118 रन जोड़ दिए। धवन 27 गेंदों पर चार चौकों की मदद से 31 रन बनाने के बाद अमिनुल इस्लाम की गेंद पर बोल्ड हो गए। सात रन बाद रोहित की पारी को भी अमिनुल ने विराम दे दिया। रोहित ने 43 गेंदों पर चार चौके और इतने ही छक्कों की मदद से बेहतरी पारी खेली। 
रोहित आउट होने से पहले ही भारत को जीत की दहलीज के पास पहुंचा चुके थे। उनके इस काम को श्रेयस अय्यर और लोकेश राहुल ने पूरा किया। अय्यर ने 13 गेंदों पर तीन चौकों और एक छक्के की मदद से नाबाद 24 रन बनाए। राहुल भी आठ रनों पर नाबाद लौटे। इससे पहले, बांग्लादेश को लिटन दास (29) और मोहम्मद नईम (36) ने पहले विकेट के लिए 7.2 ओवरों में 60 रनों की साझेदारी करके ठोस शुरुआत दी। 
बांग्लादेश की इस साझेदारी में भारतीय विकेटकीपर ऋषभ पंत का भी योगदान रहा। मैच के 5.3 ओवर में दास, युजवेंद्र चहल की गेंद पर स्टंप आउट हो गए थे। लेकिन, पंत ने चहल की इस गेंद को स्टंप के आगे से पकड़ा जिसके कारण थर्ड अंपायर ने दास को नॉट आउट करार दिया। बाद में हालांकि पंत ने ही इस साझेदारी को रन आउट करके तोड़ा। दास ने 21 गेंदों पर चार चौके लगाए। दास और नईम की अच्छी साझेदारी को मेहमान टीम बरकरार नहीं रख पाई। टीम ने 83 के स्कोर पर नईम, 97 के स्कोर पर पिछले मैच में अर्धशतक बनाने वाले मुश्फिकुर रहीम (4) और 103 के स्कोर पर सौम्य सरकार (30) का विकेट गंवा दिया।

        
          टी20 क्रिकेट में इस खास 'शतक' बनाने के बाद जानें रोहित ने क्‍या कहा
        
      
नईम ने 31 गेंदों पर पांच चौके और सरकार ने 20 गेंदों पर दो चौके और एक छक्का लगाया। बांग्लादेश ने इसके बाद आशिफ हुसैन (6) को 128 के स्कोर पर और कप्तान महमुदुल्लाह (30) को 142 के स्कोर पर गंवा दिया। महमुदुल्लाह ने 21 गेंदों पर चार चौके लगाए। उनके अलावा आफिफ हुसैन ने छह, मोसादिक हुसैन ने नाबाद सात और अमिनुल इस्लाम ने नाबाद पांच रन बनाए। भारत की ओर से चहल ने दो विकेट चटकाए जबकि वाशिंगटन सुंदर, दीपक चहर तथा खलील अहमद के हिस्से में एक-एक विकेट आया।
