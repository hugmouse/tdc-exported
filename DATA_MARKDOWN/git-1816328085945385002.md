
# பாஜகவுடன் தமாகா இணையும் என்பது வதந்தியே; கட்சி தனித்தன்மையுடன் செயல்படும் -ஜிகே.வாசன் மறுப்பு

Published at: **2019-11-06T00:00:00+00:00**

Author: ****

Original: [Dailythnathi.com](https://www.dailythanthi.com/News/India/2019/11/06115432/It-is-rumored-that-TMC-will-join-the-BJPThe-party.vpf)

புதுடெல்லி:பாராளுமன்ற தேர்தலில் த.மா.கா. தமிழகத்தில் அ.தி.மு.க.-பா.ஜனதா கூட்டணியில் சேர்ந்து தஞ்சை தொகுதியில் போட்டியிட்டது.த.மா.கா. தலைவர் ஜி.கே.வாசன் அ.தி.மு.க., பாரதீய ஜனதா வேட்பாளர்களுக்கு ஆதரவாக பிரசாரம் செய்தார். அதன் பிறகு நடந்த இடைத்தேர்தல்களிலும் இந்த கூட்டணியை ஆதரித்தார்.
தொடர்ந்து பிரதமர் மோடியையும், மத்திய அரசு திட்டங்களையும், தமிழக அரசையும் ஆதரித்து வருகிறார். சமீபத்தில் சீன அதிபரை சந்திப்பதற்காக சென்னை வந்த பிரதமர் மோடியை ஜி.கே.வாசன் நேரில் சென்று வரவேற்றார். அப்போது தன்னை டெல்லியில் வந்து சந்திக்கும்படி மோடி அழைப்பு  விடுத்ததாக அரசியல் வட்டாரத்தில் பேசப்பட்டது.இந்த நிலையில், ஜி.கே. வாசன் டெல்லி சென்றுள்ளார். அவர் அங்கு முகாமிட்டு இன்று காலை பிரதமர் மோடியை  அவரது இல்லத்தில் சந்தித்தார்.பின்னர் அவர் நிருபர்களுக்கு பேட்டி அளித்தார். அப்போது அவர் கூறியதாவது:-அதிமுக பாஜக கூட்டணியில் தமாகா முக்கிய அங்கம் வகித்தது. அகில இந்திய  கூட்டணி கட்சி தலைவர் என்ற அடிப்படையில் பிரதமர் மோடியை அவரது இல்லத்தில்  சந்தித்து பேசினேன். இந்த சந்திப்பு 20 நிமிடம் நடந்தது. இது மரியாதை நிமித்தமான சந்திப்பு ஆகும்.அரசியல் நிலவரம் குறித்து  மோடியுடன் பேசினேன். இடைத்தேர்தல் முடிவுகள்  மூலம் மக்கள் மனநிலையில், மாற்றம் ஏற்பட்டு உள்ளதை அவரிடம் எடுத்து கூறினேன். மத்திய மாநில அரசுகள் மீது நம்பிக்கை ஏற்பட்டு இருப்பதால் இடைத்தேர்தலில் வெற்றி பெற்று இருப்பதாக விளக்கினேன். நான் கூறியவற்றை பிரதமர் ஆர்வத்தொடு கேட்டார்.தமிழ் மாநில காங்கிரஸ் கட்சி தனித்தன்மையுடன் சிறப்போடு செயல்படும். உள்ளாட்சி தேர்தல் மூலம் நல்லாட்சி அமைய வேண்டும். பாஜகவுடன்  தமாகா இணையும் என்பது வதந்தியே. இந்த முறை அமித்ஷாவை சந்திக்கும் திட்டம் இல்லை என கூறினார்.
