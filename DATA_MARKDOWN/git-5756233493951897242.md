
# حمله جنگنده‌های فرانسوی به پناهگاه‌های داعش در عراق

Published at: **2019-11-02T11:23:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619400/%D8%AD%D9%85%D9%84%D9%87-%D8%AC%D9%86%DA%AF%D9%86%D8%AF%D9%87%E2%80%8C%D9%87%D8%A7%DB%8C-%D9%81%D8%B1%D8%A7%D9%86%D8%B3%D9%88%DB%8C-%D8%A8%D9%87-%D9%BE%D9%86%D8%A7%D9%87%DA%AF%D8%A7%D9%87%E2%80%8C%D9%87%D8%A7%DB%8C-%D8%AF%D8%A7%D8%B9%D8%B4-%D8%AF%D8%B1-%D8%B9%D8%B1%D8%A7%D9%82)


        وزیر دفاع فرانسه از حمله جنگنده‌های رافال کشورش به پناهگاه‌های داعش در شمال شرق عراق خبر داد.
      

        آفتاب‌‌نیوز :
      
 فلورانس پارلی، وزیر دفاع فرانسه با انتشار پیامی در صفحه اختصاصی خود در توییتر اعلام کرد که جنگنده‌های این کشور جمعه تعدادی از پناهگاه‌ها و تونل‌های داعش در شمال شرق عراق را هدف قرار دادند.
به گزارش فرانس۲۴، وی در واکنش به خروج نیروهای آمریکا از شمال سوریه نیز گفت: موضع و اراده فرانسه برای مقابله با تروریسم ثابت بوده و تغییر نکرده است و پاریس به مقابله با تکفیری‌ها در منطقه ادامه می‌دهد.
در همین راستا، ستاد کل ارتش فرانسه نیز با صدور بیانیه‌ای اعلام کرد که گروهی از جنگنده‌های رافال این کشور با هماهنگی با ائتلاف بین‌المللی و پس از عملیات شناسایی، پناهگاه‌های داعش در شمال شرق عراق را هدف قرار دادند.
در این بیانیه آمده است: هدف از این عملیات انهدام تونل‌هایی بود که داعش از آنها به عنوان پایگاه‌های پشتیبانی استفاده می‌کرد. هدف دیگر این حمله کاهش قابلیت‌های لجستیکی و نظامی آن در این منطقه بود.
