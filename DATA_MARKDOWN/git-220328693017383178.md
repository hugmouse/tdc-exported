
# ГЕРБ запази Изтока, БСП проби в Запада /ОБЗОР/

Published at: **2019-11-04T00:02:01+00:00**

Author: **Стандарт**

Original: [Стандарт Новини](https://standartnews.com/blgariya-mestni-izbori-2019/gerb-zapazi-iztoka-bsp-probi-v-zapada-obzor-405805.html)

ГЕРБ запази доминиращата си роля в Източна България, но претърпя тежки загуби в Запада. С изключение на Враца, където Калин Каменов утвърди безапелационно  кметския си пост още на първия тур, ГЕРБ вече не е водеща партия. Най-големият удар е Благоевград, където човекът на БСП Румен Томов отвя Атанас Камбитов. Най-интересното е, че 1 процент от хората, гласували на първи тур за Камбитов, избраха на балотажа не дясно ориентиран кандидат, а претендента на БСП. Камбитов дето играе ръченица с пари на челото. Вие добре ги наредихте тази седмица, показвайки всичко това, бе острият коментар на Бойко Борисов за кметовете дерибеи от ГЕРБ, които народът е наказал.
В Пиринския край ГЕРБ загуби още на първи тур Банско, където Иван Кадев вече управлява. На балотажа пък падна Сандански. Там вече ключът от кметството вържи издигнатият от ВМРО Атанас Стоянов.
БСП взе още един знаков за ГЕРБ град – Перник. Там червеният депутат Станислав Владимиров би досегашната кметица Вяра Церовска. Отношението на лидера Борисов към казуса Перник бе явно и знаково. И на балотажа до него пред урните бе отговорникът за София област и Пернишки регион Красимир Велчев. Така лидерът на ГЕРБ показа, че смята загубата на Церовска за лично нейна и най-вероятно именно Велчев, че е човекът, който ще казва какви да са промените в пернишката структура.
Кюстендил и Монтана, чиито кметове Петър Паунов и Златко Живков затвърдиха позициите си на първи тур, трудно могат да се нарекат кметове на ГЕРБ. Защото и двамата на дългогодишни градоначалници от СДС. ГЕРБ ги брои за свои днес, защото е в коалиция с най-старата дясна партия у нас.
В Западна България ГЕРБ претъпя още една тежка загуба – Видин. Там новият градоначалник Цветан Ценков е издигнат от местна коалиция СДС. Мездра също е емблематична. В нея спечели старият градоначалник Иван Аспарухов – най-успешният кмет на града, издигнат за този мандат от АБВ, Земеделски съюз и ВОЛЯ.
На Изток ГЕРБ удържа с висок резултат Варна, като подобри резултата си и вече управлява всички общини от областта. Голямата гордост е Провадия, в която досега властваше човек на БСП.
БСП успя да прекрои картата на Цветан Цветанов, коментираха социолозите в изборната нощ. Политолози пък добавиха, че скритият печеливш ще се окаже Слави Трифонов, който утре стартира телевизията си и ще се опита да акумулира целия протестен вот срещу ГЕРБ и БСП.
Политическите реалности вече не са същите. В среда на популизъм и омраза, не могат да се правят демократични избори, коментира лидерът на ДПС Мустафа Карадайъ. За ДПС той  обобщи резултатите така: 47 кмета, от които 9 са в коалиционен формат, 1 е независим. Градоначалниците са с 10 повече отпреди 4 години, категорично сме запазили влиянието си и сме увеличили присъствието си в местната власт, каза Карадайъ.
Движението има вече 916 общински съветници, а над 35 процента от кметовете на кметства са избрани от партията на Доган или в коалиция, добави той. Върнахме си Джебел, успяхме да спечелим общини като Павел баня, Маджарово, Гърмен и Исперих. В коалиция Движението взима Девин, Гълъбово, Гурково, Димово и Белоградчик, каза Карадайъ. Като минус той отчете загубата в Сунгурларе, Хитрино, Никола Козлево и Дулово.
