
# اعلام آمار قربانیان قرص برنج در سال ۹۷

Published at: **2019-11-02T14:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619435/%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%B1-%D9%82%D8%B1%D8%A8%D8%A7%D9%86%DB%8C%D8%A7%D9%86-%D9%82%D8%B1%D8%B5-%D8%A8%D8%B1%D9%86%D8%AC-%D8%AF%D8%B1-%D8%B3%D8%A7%D9%84-%DB%B9%DB%B7)


        رییس گروه اطلاع‌رسانی فرآورده‌های سلامت سازمان غذا و دارو با اشاره به اینکه قرص برنج کالای ممنوعه به شمار می‌رود، گفت: در سال ۹۷ تعداد ۸۲۵ مورد و در پنج ماه نخست سال ۹۸، تعداد ۳۴۶ مورد مرگ ناشی از قرص برنج ثبت شده است.
      

        آفتاب‌‌نیوز :
      
دکتر یسنا به‌منش با اشاره به اینکه بسیاری از موارد مرگ ناشی از قرص برنج در اثر تنفس گاز سمی آزاد شده از کیسه‌های حاوی غلات یا حبوبات بوده است، گفت: این موارد دانسته یا نادانسته، برای دفع آفات، در داخل کیسه قرص برنج قرار داشته و در داخل منزل نگهداری شده است.
وی با بیان اینکه تعداد مرگ ناشی از قرص برنج روند صعودی داشته است، گفت: بر اساس آمار پزشکی قانونی کشور، در سال ۹۶ تعداد ۶۴۰ مورد در سال ۹۷ تعداد ۸۲۵ مورد و در پنج ماه نخست سال ۹۸، تعداد ۳۴۶ مورد مرگ ناشی از قرص برنج ثبت شده است.
وی خاطرنشان کرد: بیشتر مسمومیت‌ها با قرص برنج در رده سنی ۲۰ تا ۴۰ سال رخ داده است.
به گفته به‌منش، مرگ بر اثر مسمومیت با قرص برنج در مردان، دو برابر زنان بوده و نیمی از مرگ و میرها ناشی از سموم دفع آفات، به دلیل تماس با قرص برنج بوده است.
وی عنوان کرد: مسمومیت‌های ناشی از قرص برنج که به بیمارستان‌های کشور مراجعه شده است، در سال ۹۶، یک درصد، در سال ۹۷، ۱.۴۴ درصد و در نیمه نخست سال ۹۸، ۱.۲ درصد را شامل می‌شود.
به‌منش با تاکید بر اینکه توزیع و خرید و فروش این سم در سطح کشور ممنوع است، گفت: فسفید آلومینیوم به شکل قرص از فهرست رسمی سموم مجاز کشور از سال ۱۳۸۴ حذف و هرگونه واردات، توزیع و فروش آن ممنوع اعلام شده است.
وی افزود: از سال ۱۳۹۰ قرص برنج از سوی ستاد مبارزه با قاچاق کالا و ارز، کالای ممنوعه به شمار می‌رود و خرید و فروش و استفاده آن مشمول مجازات است اما متاسفانه قاچاق قرص برنج همچنان ادامه دارد و بی‌اطلاعی و بی‌توجهی خانواده‌ها نسبت به خطرات ناشی از مصرف خانگی این سم، موجب شده که متاسفانه کشور ما یکی از معدود کشورهایی باشد که در سطح دنیا مرگ ناشی از این سم در آن گزارش شده است.
رییس گروه اطلاع رسانی فرآورده‌های سلامت سازمان غذا و دارو به مردم توصیه کرد برای دفع آفات غلات و حبوبات در منزل از سیر و نمک یا قرص سیر که بی‌خطر است، استفاده کنند.
