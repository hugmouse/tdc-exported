
# کیف پول دیجیتال مشترک آپ و اسنپ رونمایی شد / مزایا

Published at: **2019-11-03T13:26:00+00:00**

Author: ****

Original: [boursepress.ir](http://boursepress.ir/news/138387/%DA%A9%DB%8C%D9%81-%D9%BE%D9%88%D9%84-%D8%AF%DB%8C%D8%AC%DB%8C%D8%AA%D8%A7%D9%84-%D9%85%D8%B4%D8%AA%D8%B1%DA%A9-%D8%A2%D9%BE-%D9%88-%D8%A7%D8%B3%D9%86%D9%BE-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF-%D9%85%D8%B2%D8%A7%DB%8C%D8%A7)


        دو شرکت‌‌ آسان‌پرداخت و اسنپ از کیف پول دیجیتال یکپارچه با هدف تسهیل استفاده کاربران رونمایی کردند.
      
به گزارش پایگاه خبری بورس پرس، قبل از ظهر امروز ، کیف پول یکپارچه آپ و اسنپ با حضور حامد منصوری مدیرعامل آسان پرداخت، ژوبین علاقبند مدیرعامل اسنپ، مهدی شهیدی قائم مقام مدیرعامل آسان پرداخت، مهراد عبدالرزاق رئیس هیات مدیره اسنپ‌فود و اصحاب رسانه رونمایی شد.
براین اساس، اسنپ برای تسهیل خدمت‌رسانی به کاربران طی یک برنامه مشترک با آسان‌پرداخت به اولین و جامع‌ترین کیف پول دیجیتال ایران مجهز شده است که به زودی در اختیار تمامی کاربران این سامانه قرار می‌گیرد.
در حال حاضر کاربران آپ، اسنپ و اسنپ‌فود با استفاده از کیف‌ پول دیجیتال می‌توانند هزینه خدمات مورد نیاز را در اپلیکیشن آپ و اسنپ پرداخت کنند. به این معنا که با هر بار شارژ اعتبار اپ های مذکور، کیف پول آپ شارژ می شود و موجودی نمایش داده شده در اعتبار کاربران اسنپ و اسنپ فود همان موجودی کیف پول آپ کاربران است.
این موجودی برای استفاده از تمامی خدمات اپلیکیشن آپ، اسنپ و اسنپ فود شامل خرید شارژ و اینترنت، پرداخت قبض، درخواست خودرو، رزرو هتل و بلیت، سفارش غذا و تراکنش‌های مالی روزمره‌ با کیف پول دیجیتال با سهولت و سادگی بیشتری انجام خواهد شد.
علاقبند مدیرعامل اسنپ درخصوص همکاری مشترک با آسان‌پرداخت گفت: اسنپ با همکاری آپ درصدد بود تا به مناسب‌ترین راهکار پرداختی دست پیدا کند. با راه‌اندازی کیف پول دیجیتال، کاربران می‌توانند با استفاده از یک کیف پول یکپارچه تمامی پرداخت‌های روزانه را مدیریت کنند.
منصوری مدیرعامل آسان‌پرداخت نیز گفت:شرکت مشترک GV  طی یک سال گذشته بین مجموعه اسنپ و آسان پرداخت تشکیل شد تا پرداخت الکترونیک و کیف پول الکترونیک در راستای تسهیل خدمت رسانی به کاربران، یکسان سازی شود.با توجه به اینکه کیف پول آینده پرداخت را در دنیا رقم خواهد زد این همکاری با برنامه ای مدون و سرمایه گذاری مشترک با شرکت آسان ساز ، آسان پرداخت پرداخت به عنوان پیش فام در سیستم پرداخت و گروه اسنپ هم به عنوان رهبر بازار تاکسی های آنلاین در ایران رقم خورد.امنیت بیشتر و پشتیبانی پاسخگو از مزایای اصلی کیف پول دیجیتال یکپارچه آپ و اسنپ است.

        مزایای کیف پول دیجیتال
      
کیف پول دیجیتال با تسهیل روش‌های پرداخت، تجربه کاربری بهتری را فراهم می‌کند. همچنین دیگر نیازی به ذخیره پول در اپلیکیشن‌های مجزا برای پرداخت نیست و با داشتن یک کیف پول واحد می‌توان تمام نیازهای روزمره را برطرف کرد.
کیف‌پول آپ تنها کیف‌پولی است که بطور مستقیم به حساب بانکی مشتریان متصل می‌شود تا بتوانند پرداخت‌ها را انجام دهند. بنابراین می‌توان کیف پول دیجیتال را به حساب بانکی‌ متصل کرد و آن را به میزان سقف مشخص شده شارژ کرد. در نتیجه با کیف پول مشترک آپ و اسنپ، مدیریت هزینه‌های ماهانه بطور آسان و دقیق برای کاربران امکان‌پذیر می‌شود.همچنین در آینده نزدیک با اعتبارسنجی مشتریان، کیف پول اعتباری نیز به عنوان محصول جدید در اختیار کاربران قرار می گیرد.

        مسیر توسعه کیف پول دیجیتال
      
از برنامه‌های آتی توسعه این کیف‌ پول مشترک می‌توان به اتصال آن به تمامی سرویس‌های اسنپ اشاره کرد. در آینده پرداخت مستقیم برای کاربران اسنپ فعال می‌شود تا بتوانند به محض اتمام سفر از ماشین پیاده شوند و هزینه بصورت خودکار از کیف‌پول آن‌ها کسر شود.
انتهای پیام
