
# Βασιλικές υποχρεώσεις

Published at: **2019-11-04T16:35:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425075/basilikes-ypoxrewseis)

Γράφει ο Φοίβος Ιωσήφ

        Την ιδέα του παρόντος μου την έδωσε εξαιρετική φίλη διαμένουσα από ετών στη Βρετανική πρωτεύουσα.
      
Με διαβεβαίωσε πως οι Άγγλοι αγαπούν πολύ τη Βασίλισσά τους και την θεωρούν επιτυχημένη στην αποστολή της. Αυτά συμβαίνουν και στα καλύτερα σπίτια. Τώρα ας δούμε πρώτα απ’ όλα τι κάνει κάθε μέρα η επιτυχημένη Βασίλισσα. Το πρωί πίνει το γάλα της σε συγκεκριμένη θερμοκρασία και τρώει τα κουλουράκια της από συγκεκριμένο κατάστημα αρτοποιημάτων. Ύστερα τρώει ένα αυγό βραστό ελαφρώς μελάτο που συνοδεύει με τυρί Ελβετίας του Καντωνίου της Λωζάνης.
Το μπέικον είναι πάντα παραγωγής Σαβοΐας και το ψωμί φιαγμένο με αλεύρι Ουκρανίας. Απαραιτήτως. Δεν θα προχωρήσουμε στην ποιότητα του μεσημεριανού φαγητού γιατί πρέπει να περιγράψουμε το βαρύ ημερήσιο πρόγραμμα της Μεγαλειοτάτης. Τις Κυριακές έχει συνήθως γάμο και τα Σάββατα βαπτίσεις.
Η αστυνομία αποκλείει το τετράγωνο της Εκκλησίας για την προσέλευση των εστεμμένων. Με αυτόν τον τρόπο περιορίζεται στο ελάχιστο η οποιαδήποτε απόπειρα δολιοφθοράς που θα έχει ως συνέπεια να μείνουν τα γεύματα της Βασιλίσσης χωρίς καταναλωτή. Ωιμέ και τρις αλί! Ευτυχώς τα ψυγεία είναι τίγκα και δεν θα αρχίσει άμεσα η σήψη. Προτιμότερη πάντα είναι η Βασιλική πέψη.
Τα μαρτυρικά στις βαπτίσεις και τα νυφικά στους ατελείωτους γάμους πρέπει να είναι από το κατάστημα Harrods, αλλιώς η Ελισάβετ θυμώνει και αλλάζει προτίμηση στα λαχανάκια Βελγίου. Τυχαίνει πολλές φορές ο Αγγλικός στρατός να επέμβει δυναμικά με εκατόμβες νεκρών ανά τον κόσμο αλλά η σύζυγος του Φιλίππου δεν ασχολείται ούτε σχολιάζει τους ακρωτηριασμούς νέων παιδιών.
Δεν αρέσκεται διόλου στη θέα του αίματος ρέζους θετικό. Άλλωστε δεν είναι γιατρός για να παράσχει άμεσα τις βοήθειές της. Προτιμάει, για να είμαστε ειλικρινείς και να μην λέμε ψέματα τους ιππικούς αγώνες του Ascot. Χίλιες φορές τα άλογα παρά εκείνα τα αρρωστιάρικα παιδάκια της Αφρικής. Απεχθάνεται τη φρίκη και την Αφρική.
Πολλές φορές ανά τον κόσμο γίνονται κοινωνικές διαδηλώσεις, απεργίες, βομβαρδισμοί, βίαια επεισόδια, πορείες, διαμαρτυρίες, όμως η Βασίλισσα της Αγγλίας έχει υποχρέωση να παραμείνει σιωπηλή σύμφωνα με το ποίημα του Σολωμού-άκρα του τάφου σιωπή στον κάμπο βασιλεύει. Κατά το Αγγλικό εθιμικό δίκαιο η Βασίλισσα δεν έχει δικαίωμα έκφρασης γνώμης, δεν θα καταντήσει σαν τον Μπαλζάκ και τον Ντοστογιέφσκι που τα χάλια τους τα είδαμε, πέθαναν στην ψάθα. Μακριά από τέτοιες καταστάσεις. Ρόφημα, σιωπή και πολυτελές WC. Ideal Standard. Πορσελάνη με ηλεκτρονική λειτουργία ταχείας αναρρόφησης.
Οι Βασιλείς γενικώς είναι νουνεχείς άνθρωποι, ομοίως και οι θρησκευτικοί ηγέτες, δεν παρασύρονται εύκολα όπως ο Τσε Γκεβάρα και ο Αθανάσιος Διάκος, γι’ αυτό άλλωστε είναι και απείρως μακροβιότεροι. Είδατε εσείς ποτέ τον Πάπα να κατακρίνει κάποιον πόλεμο; Χριστός κι Απόστολος! Και το ωραίο ποιο είναι, παρά την ανύπαρκτη παρουσία τους στα πολιτικά, πολεμικά και κοινωνικά δρώμενα είναι ιδιαίτερα αγαπητοί από τον λαό. Εδώ βεβαιώνεται η σοφία του πάντοτε αλάνθαστου, υπερήφανου, αδάμαστου και στα τσιγκέλια ευρισκόμενου λαού.
“Μην κάνεις τίποτα από όσα πρέπει να κάνεις αν θέλεις να είσαι ένα σπουδαίο πρόσωπο”-Stendhal. Ολοφάνερο πως οι εστεμμένοι έχουν διαβάσει κατά κόρον τα βιβλία του περίφημου αυτού Γάλλου συγγραφέα. Αντίθετα, ο Λέων Τρότσκι, ο Μάρκος Μπότσαρης και ο Πατρίς Λουμούμπα είχαν παραβλέψει τη σοφία του Stendhal και αυτό τους επέβαλε πολύ σύντομα να βλέπουν τα ραδίκια ανάποδα. Τελικά μόνον οι Βασιλιάδες και οι Δεσποτάδες έχουν μυαλό. Κυβισμένο, τετράγωνο.
