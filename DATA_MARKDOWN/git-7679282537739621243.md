
# मेरे युवा मेरी शानः '5वें प्रयास में मिली सफलता, फिर ज्वाइन की इंडियन नेवी'

Published at: **2019-11-07T13:10:47+00:00**

Author: **हिन्दुस्तान टीम,अल्मोड़ा**

Original: [https://www.livehindustan.com](https://www.livehindustan.com/uttarakhand/story-mere-yuva-meri-shaan-payal-gupta-says-got-success-in-5th-attempt-then-join-indian-navy-2836879.html)

हिन्दुस्तान के कार्यक्रम 'मेरे युवा मेरी शान' में उत्तराखंड की शान पायल गुप्ता ने अपने संघर्षों की कहानी युवाओं के साथ साझा की। उन्होंने कहा कि जब मैं कॉलेज में थी, तब पहली बार मैंने किसी लेडी ऑफिसर को देखा था। वो दिन आज मुझे याद आ गया, जब लोग यहां मेरे साथ सेल्फी ले रहे थे। पायल गुप्ता ने कहा कि मेरे परिवार में कोई भी फोर्स से नहीं जुड़ा था। मैं ही हूं जिसने पहली बार फोर्स ज्वाइन किया। उन्होंने कहा कि मैंने बचपन में नहीं सोचा था कि मुझे आर्मी में ही जाना है। कॉलेज जाते समय देहरादून में आईएमए को देखते जाती थी। फौज को देखती थी और उनके यूनिफॉर्म को देखकर मुझे फोर्स ज्वाइन करने की प्रेरणा मिली। इसके बाद मैं हमेशा फोर्स से जुड़ी चीजें करना चाहती थी।
उन्होंने कहा कि आप जो सोचते हैं वो आसानी से नहीं मिलता। गोल अचीव करने के लिए आपको कड़ी मेहनत करनी पड़ती है। फोर्स ज्वाइन करने के क्रम में पहला पड़ाव एनसीसी रहा। एनसीसी ज्वाइन की तो लेडी ऑफिसर कैप्टन सुनैना शर्मा से मिली। उन्हें देखने के बाद मुझे मोटिवेशन मिली। इसके बाद मैंने एसएसबी के लिए ट्राइ किया।
लेकिन जो चीज आप सोचते हैं वो पहली बार में आसानी से नहीं मिलती। मैंने संघर्ष किया और पांचवीं कोशिश में एसएसबी पास कर इंडियन नेवी ज्वाइन की। उत्तराखंड से पलायन कर रहे लोगों के सवाल पर उन्होंने कहा कि आप मुंबई और दिल्ली जाइए आपको खुद ही पता चल जाएगा कि लोग यहां क्यों नहीं रहना चाहते। हालांकि अब पहले जैसी बात नहीं रही, काफी बदलाव हो चुका है। छोटी-छोटी चीजें शुरू करने की जरूरत है। व्यवस्था में कमी निकालने से अच्छा है कि हमें खुद से ही कुछ करना पड़ेगा। आप नए आइडिया निकालिए और सरकार के जरिए उस पर अमल करिए।
