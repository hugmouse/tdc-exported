
# یک نماینده مجلس: معقول نیست یک شبه نیمی از جرایم و مجازات‌ها را تقلیل دهیم

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697085/%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%85%D8%B9%D9%82%D9%88%D9%84-%D9%86%DB%8C%D8%B3%D8%AA-%DB%8C%DA%A9-%D8%B4%D8%A8%D9%87-%D9%86%DB%8C%D9%85%DB%8C-%D8%A7%D8%B2-%D8%AC%D8%B1%D8%A7%DB%8C%D9%85-%D9%88-%D9%85%D8%AC%D8%A7%D8%B2%D8%A7%D8%AA%E2%80%8C%D9%87%D8%A7-%D8%B1%D8%A7-%D8%AA%D9%82%D9%84%DB%8C%D9%84-%D8%AF%D9%87%DB%8C%D9%85)


        اینکه بخواهیم رابطه بین جرم و مجازات را یک شبه و یک لحظه‌ای و آن هم به صورت فوری تقلیل و به نصف کاهش دهیم به مشکلات می‌افزاید.
      
عضو کمیسیون حقوقی و قضایی مجلس با اشاره به تصویب کلیات طرح «کاهش مجازات حبس تعزیری» گفت: اینکه بخواهیم رابطه بین جرم و مجازات را یک‌شبه تقلیل و به نصف کاهش دهیم، تصمیمی احساسی و فاقد منطق گرفته‌ایم.
به گزارش فارس، فرهاد تجری با توجه به تصویب کلیات طرح «کاهش مجازات حبس تعزیری»، گفت: حبس‌زدایی یکی از سیاست‌های قوه قضائیه است و عقل و منطق هم می‌گوید باید کیفر مجازات‌ها را به نحوی کاهش دهیم تا بازدارندگی ایجاد شود.
وی تاکید کرد: اما اینکه بخواهیم رابطه بین جرم و مجازات را یک شبه و یک لحظه‌ای و آن هم به صورت فوری تقلیل و به نصف کاهش دهیم به مشکلات می‌افزاید.
عضو کمیسیون حقوقی و قضایی مجلس گفت: معتقدم مسئله کاهش مجازات حبس تعزیری باید مورد بررسی کارشناسان فنی قرار گیرد و با این رویکردی که شکل گرفته است، طرح یادشده باید اصلاح شود.
تجری تصریح کرد: این طرح نباید با قانون و شرع تعارض داشته باشد و قطعا با مخالفت شورای نگهبان مواجه خواهد شد.در حالی که طرح «کاهش و تقلیل مجازات حبس تعزیری» در کمیسیون تخصصی مجلس با حضور کارشناسان حقوقی و قضائی رد شده بود، کلیات این طرح با رأی شکننده‌ای در جلسه علنی روز گذشته مجلس تصویب شد.
