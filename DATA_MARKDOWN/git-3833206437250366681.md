
# Печалбата на банките до септември достигна 1.27 млрд. лева

Published at: **2019-11-02T15:56:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Pechalbata-na-bankite-do-septemvri-dostigna-127-mlrd-leva-910568)

Солидното финансово представяне на банковия сектор се запазва и към септември, като сумарната печалба на всички 20 банки и пет клона достигна 1.27 млрд. лв. за деветте месеца на 2019 г. Това е с около 50 млн. лв. над резултата за същия период на 2018 г., показват данните на БНБ.
Само за трето тримесечие печалбата е 350 млн. лв. и бележи съществен спад от 40% спрямо второто. Това обаче си има своето обяснение по няколко линии. Една от тях е приходите от дивиденти, които по принцип се получават основно до средата на годината, припомня "Капитал". Най-съществен е този ефект при лидера на пазара, който през март-юни получи над 100 млн. лв. от дъщерните си дружества за потребителски кредити и лизинг. Освен това през трето тримесечие резултатът е повлиян и от загубата от ударни обезценки при ПИБ след проверките на ЕЦБ.

        Натискът на приходите
      
Въпреки впечатляващата печалба, банките все повече усещат натиска на свиващите се маржове. Нетният лихвен доход за деветте месеца е 2.08 млрд. лв. като темпът му на растеж спада до едва 2% годишно. Той се движи от ръста в кредитирането, който засега компенсира по-ниските лихви.
Приносът на нетния доход от такси също се забавя, като годишният им ръст е 4.9% (или под 30 млн. лв.) до 826 млн. лв., а спрямо предходното тримесечие покачването е едва 0.15%. По тази линия банките тепърва предстои да се сблъскат с нови предизвикателства около влизането в сила на новите европейски правила, които ще намалят чувствително тарифите по евровите преводи.
Показателен за опита на банките да компенсират тези фактори е свиването на административните разходи, въпреки вдигащите се за заплати в страната. За деветте месеца те са 1.23 млрд. лв. или с 10 млн. лв. под миналогодишните.
Разходите за обезценки достигат нивата от миналата година, но основно заради начислените от ПИБ, която е отговорна за над ¼ от всички начислени през годината.

        Все така растящи
      
Въпреки оперативните предизвикателства секторът като цяло запазва темповете си на растеж. Активите се покачват на годишна база с над 8% до 111.5 млрд. лв. Само за тримесечие привлечените средства от домакинства са почти 900 млн. лв., а за последните 12 месеца 4 млрд. лв., с което достигат 55.8 млрд. лв. При фирмите тримесечното покачване е 2 млрд. лв. като обаче при него има и сезонност на натрупване след данъчните плащания през пролетта.
При кредитирането темповете на растеж остават без съществени промени. Жилищните заеми се увеличават с 3.6% на тримесечна и 14.6% на годишна база до 12 млрд. лв. При потребителските заеми бумът е още по-съществен като годишният ръст надхвърля 20% и сумата вече е 12.27 млрд. лв. Портфейлите от фирмени заеми също се покачват с 9% до 23.6 млрд. лв.
