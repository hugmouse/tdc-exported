
# افت ۷۵ درصدی تجارت ایران و اروپا/ صادرات ۳ میلیارد یورویی به ایران در ۸ ماه

Published at: **2019-11-01T15:01:00+00:00**

Author: ****

Original: [جامعه خبری تحلیلی الف](https://www.alef.ir/news/3980810074.html)

تجارت اتحادیه اروپا و ایران در ۸ ماهه نخست سال جاری میلادی افت ۷۵ درصدی داشته و به ۳ میلیارد و ۴۷۱ میلیون یورو رسیده است.
به گزارش تسنیم، آمار منتشرشده از سوی اداره اطلاعات اقتصادی اتحادیه اروپا (یورو استات) نشان می‌دهد مبادلات تجاری ایران و 28 عضو این اتحادیه در 8 ماهه نخست سال جاری میلادی با افت قابل توجه نسبت به مدت مشابه سال قبل از آن مواجه شده است.
مبادلات دو طرف در 8 ماهه نخست 2018 بالغ بر 14.292 میلیارد یورو بوده که این رقم در 8 ماهه نخست امسال با افت 75 درصدی به 3.471 میلیارد یورو رسیده است.
صادرات اتحادیه اروپا به ایران در ماه‌های ژانویه تا اوت 2019 به کمتر از نصف صادرات این اتحادیه به ایران در مدت مشابه سال قبل رسیده است. صادرات اتحادیه اروپا به ایران در 8 ماهه نخست سال 2018 بالغ بر 6.198 میلیارد یورو اعلام شده بود اما این رقم در مدت مشابه امسال به حدود 3 میلیارد یورو (2.994 میلیارد یورو) کاهش یافته است.
واردات اتحادیه اروپا از ایران در 8 ماهه نخست 2019 نیز نسبت به مدت مشابه سال قبل افت 94 درصدی داشته و به 477 میلیون یورو رسیده است. اتحادیه اروپا در 8 ماهه نخست سال قبل 8.094 میلیارد یورو کالا از ایران وارد کرده بود.
افت قابل توجه تجارت اتحادیه اروپا با ایران در سال 2019 در پی بازگشت تحریم‌های هسته‌ای آمریکا علیه ایران نشان می‌دهد این اتحادیه به‌رغم وعده‌های خود نتوانسته است از منافع ایران در چارچوب توافق هسته‌ای دفاع کند. کشورهای اروپایی با پیروی از تحریم نفتی آمریکا علیه ایران واردات نفت از ایران را در سال 2019 متوقف کرده‌اند و صادرات کالا به ایران را به کمتر از نصف رسانده‌اند.
بر اساس این گزارش، آلمان در هشتمین ماه سال جاری میلادی 142 میلیون یورو کالا به ایران صادر و 14.5 میلیون یورو کالا از ایران وارد کرده است. صادرات آلمان به ایران در ماه اوت نسبت به ماه قبل از آن 12 درصد کاهش یافته و واردات از ایران نیز 22 درصد افت داشته است.
صادرات فرانسه به ایران در ماه اوت 35 درصد نسبت به ماه قبل از آن افت داشته و به 34.8 میلیون یورو رسیده است. واردات فرانسه از ایران نیز 70 درصد کاهش داشته و به 554 هزار یورو رسیده است.
ایتالیا در ماه اوت جزو معدود اعضای اتحادیه اروپا بوده که صادرات به ایران را افزایش داده است. صادرات ایتالیا به ایران در ماه اوت با رشد 25 درصدی نسبت به ماه قبل از آن مواجه شده و به 105.9 میلیون یورو رسیده است. در عین حال واردات این کشور از ایران افت 67 درصدی داشته و به 3.96 میلیون یورو رسیده است.
