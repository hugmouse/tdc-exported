
# 
        قیمت مصوب هر شانه تخم مرغ ۱۷ هزار و ۸۰۰ تومان
      

Published at: **2019-11-03T15:54:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637825/%D9%82%DB%8C%D9%85%D8%AA-%D9%85%D8%B5%D9%88%D8%A8-%D9%87%D8%B1-%D8%B4%D8%A7%D9%86%D9%87-%D8%AA%D8%AE%D9%85-%D9%85%D8%B1%D8%BA-%DB%B1%DB%B7-%D9%87%D8%B2%D8%A7%D8%B1-%D9%88-%DB%B8%DB%B0%DB%B0-%D8%AA%D9%88%D9%85%D8%A7%D9%86)

به گزارش بولتن نیوز، ناصر نبی‌پور رئیس هیئت مدیره اتحادیه مرغ تخم‌گذار استان تهران از افزایش یک هزار تومانی نرخ تخم مرغ نسبت به هفته گذشته در بازار خبر داد و گفت: هم اکنون متوسط نرخ هر کیلو تخم مرغ درب مرغداری ۷ هزار و ۶۰۰ تا ۷ هزار و ۷۰۰ تومان معادل شانه‌ای ۱۵ هزار و ۲۰۰ تا ۱۵ هزار و ۳۰۰ تومان است.
وی پایان محرم و صفر و ازدیاد تقاضا همزمان با برگزاری مراسم عروسی و جشن ها، رونق صادرات به افغانستان و آغاز مجدد صادرات به عراق را دلیل اصلی افزایش قیمت تخم مرغ در بازار اعلام کرد.
نبی پور ادامه داد: سازمان حمایت قیمت مصوب هر کیلو تخم مرغ برای مصرف کننده را ۸ هزار و ۹۰۰ تومان معادل شانه‌ای ۱۷ هزار و ۸۰۰ تومان اعلام کرده است که نرخ فعلی بازار با این قیمت همخوانی دارد.
رئیس هیئت مدیره اتحادیه مرغ تخم گذار قیمت مصوب هر کیلو تخم مرغ درب مرغداری را ۷ هزار و ۷۴۰ تومان اعلام کرد و گفت: قیمت کنونی تخم مرغ درب مرغداری بیانگر خروج مرغداران از حاشیه زیان است، اما زیان ۶ ماهه گذشته آن‌ها به شدت وحشتاک بوده است چرا که هر کیلو تخم مرغ به طور متوسط با نرخ ۵ هزار و ۷۰۰ تومان در بازار فروخته می‌شد که این نرخ با قیمت مصوب ۲ هزار تومان فاصله دارد.
وی درباره آخرین وضعیت صادرات تخم مرغ بیان کرد: بنابر آمار تا پایان شهریور ۱۴ هزار تن تخم مرغ به بازار‌های هدف صادر شده که با احتساب ماه‌های مهر و آبان میزان صادرات حداکثر ۱۷ هزار تن خواهد بود.
نبی پور ادامه داد: با توجه به مشکل کمبود تخم مرغ در پاکستان و اوکراین، عراق یک هفته‌ای است که برای تامین نیاز خود به سمت ایران آمده است.
این مقام مسئول تولید روزانه تخم مرغ را بالای ۲ هزار و ۸۰۰ تا ۲ هزار و ۹۰۰ تن اعلام کرد و افزود: با احتساب مصرف داخل روزانه ۲۵۰ تا ۲۷۰ تن از این میزان مازاد بر نیاز کشور بوده که زمینه را برای زیان مرغداران در بازار فراهم کرده است.
رئیس هیئت مدیریه اتحادیه مرغ تخم‌گذار استان تهران در پایان با بیان اینکه تاکنون گزارشی از شیوع آنفولانزای فوق حاد پرندگان نداشتیم، تصریح کرد: هم اکنون تنها مسئله مرغداران قیمت تخم‌مرغ است چرا که آن‌ها در ماه‌های اخیر به طور متوسط در فروش هر کیلو تخم‌مرغ ۲ هزار تومان متضرر شدند.
