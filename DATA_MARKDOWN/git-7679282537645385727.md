
# अभी क्रिकेट में नहीं टेनिस में हाथ आजमाएंगे धौनी, टूर्नामेंट की तैयारी

Published at: **2019-11-06T01:22:10+00:00**

Author: **अजय कुकरेती,रांची**

Original: [https://www.livehindustan.com](https://www.livehindustan.com/cricket/story-ms-dhoni-try-his-hand-at-tennis-not-in-cricket-preparing-for-the-tournament-2834467.html)

क्रिकेटर महेंद्र सिंह धौनी क्रिकेट से कब संन्यास लेंगे, पता नहीं, कोलकाता के डे नाइट टेस्ट में कमेंट्री करेंगे या नहीं यह भी पता नहीं, परंतु वह जेएससीए स्टेडियम की टेनिस अकादमी में शुरू होने वाली टेनिस प्रतियोगिता की तैयारी में जोर-शोर से जुट गए हैं। यह प्रतियोगिता सात नवंबर से शुरू हो रही है।
खिताब बचाना है: महेंद्र सिंह धौनी इस प्रतियोगिता के डबल्स वर्ग में पिछले साल के चैंपियन हैं। दिसंबर 2018 में हुई जेएससीए कंट्री क्लब टेनिस के फाइनल में धौनी ने सुमित कुमार के साथ मिलकर डबल्स खिताब जीता था। हलांकि फाइनल जीतने के बाद पुरस्कार वितरण समारोह का मुख्य अतिथि भी धौनी को ही बनाया गया था। उन्होंने खिलाड़ियों में पुरस्कार बांटे, ऑटोग्राफ दिए,फोटो खिंचवाई और अपनी ट्रॉफी भी ग्रहण की।
रोज कर रहे अभ्यास: धौनी पिछले तीन-चार दिन से जेएससीए की टेनिस अकादमी में जाकर वहां खिलाड़ियों के साथ अभ्यास कर रहे हैं।
बाइक से स्टेडियम पहुंचे धौनीमंगलवार की शाम भी वह अपने सिमलिया स्थित आवास से अपनी कावासाकी बाइक पर सवार होकर जेएससीए स्टेडियम में स्थित टेनिस कोर्ट में पहुंचे और अभ्यास किया। प्रैक्टिस के बाद काफी समय तक कोर्ट के बाहर बैठे। चाय पी और वहां मौजूद लोगों के साथ बात की। बच्चों के साथ फोटो खिंचवाई। धौनी जब भी रांची में रहते हैं, वह जेएससीए में जाकर जिम में पसीना बहाते हैं और रात के समय बिलियर्ड्स खेलते हैं।
अन्य कप्तानों के साथ टेस्ट में कमेंटरी करेंगेभारत इसी महीने बांग्लादेश के खिलाफ कोलकाता के ईडन गार्डंस में अपना पहला दिन-रात प्रारूप का टेस्ट मैच खेलेगा। 22 से 26 नवंबर तक होने वाले इस मैच में पूर्व कप्तान महेंद्र सिंह धौनी कमेंटरी करते हुए देखे जा सकते हैं। मैच के प्रसारणकर्ता स्टार स्पोर्ट्स ने बीसीसीआई के अध्यक्ष सौरव गांगुली के सामने दिन-रात टेस्ट के लिए जो प्रस्ताव रखा है, उसमें बताया गया है कि भारत के सभी पूर्व टेस्ट कप्तानों को इसके लिए बुलाया जाना चाहिए। 
प्रस्ताव में लिखा है, टेस्ट के पहले और दूसरे दिन भारत के सभी पूर्व टेस्ट कप्तानों को बुलाया जाए। सभी पूर्व कप्तान मैदान पर मौजूदा कप्तान विराट कोहली और बाकी टीम के साथ-साथ अन्य अतिथियों के राष्ट्रगान के लिए खड़े होंगे। पूरे दिन पूर्व कप्तान बारी-बारी से गेस्ट कमेंटेटर के तौर पर आएंगे और अपने टेस्ट करियर के अहम पल साझा करेंगे। अगर ऐसा होता है तो धौनी को पहली बार कमेंटरी करते देखा जा सकता है। जानकारी के अनुसार एमएस धौनी को इसके लिए आमंत्रण भी भेजा जा चुका है।
