
# شوک استقلال به تراکتور با ۴ گل/ «دیاباته» هت‌تریک کرد

Published at: **2019-11-01T20:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980810116.html)

در حساس‌ترین بازی هفته نهم لیگ برتر فوتبال تیم‌های استقلال و تراکتور به مصاف هم رفتند که این بازی با نتیجه پرگل به سود استقلال خاتمه یافت و تراکتور فرصت صدرنشینی را از دست داد.
 به گزارش مهر، در یکی از مسابقات هفته نهم لیگ برتر فوتبال ایران تیم های استقلال و تراکتور امروز جمعه به مصاف هم رفتند که این بازی با نتیجه ۴ بر ۲ به سود استقلال به پایان رسید.
در این مسابقه که از ساعت ۱۸ در ورزشگاه یادگار امام (ره) تبریز و با قضاوت بیژن حیدری آغاز شد، محمدرضا آزادی (۲۰) و ساسان انصاری (۷۹) برای تراکتور و شیخ دیاباته (۴۰، ۶۵ و ۶۹) و علی کریمی (۸۴) برای استقلال گلزنی کردند تا آبی ها به چهارمین برد متوالی خود در لیگ برسند. 
استقلال با این برد ۱۵ امتیازی شد و به رده هفتم صعود کرد. تراکتور هم که باتوجه به توقف شهر خودرو و سپاهان شانس صدرنشینی داشت، با این باخت به این فرصت خود پشت پا زد و اولین باخت خانگی خود در این فصل را تجربه کرد. 
نیمکت نشینی شجاعی و دژاگه؛ بازگشت یزدانی و دیاباتهآندره استراماچونی سرمربی استقلال برای این مسابقه این بازیکنان را به زمین فرستاد: سید حسین حسینی، عارف غلامی، علی کریمی، شیخ دیاباته (۸۸ - مرتضی تبریزی)،‌ فرشید اسماعیلی (۷۹ - علی دشتی)، مهدی قائدی (۶۳ - آرش رضاوند)، وریا غفوری، سیاوش یزدانی، هرویه میلیچ، مسعود ریگی و محمد دانشگر. سیاوش یزدانی بعد از چند هفته مصدومیت دوباره در ترکیب قرار گرفت و شیخ دیاباته هم از ابتدا برای آبی پوشان بازی کرد.
برای تیم تراکتور هم رشید مظاهری، ایمان سلیمی، مهدی تیکدری، رضا اسدی، میثم تیموری، سید احمد موسوی (۷۶ - ساسان انصاری)، اکبر ایمانی (۷۶ - مسعود شجاعی)، ویلیان میمبلا (۸۹ - فورچونه)، احسان حاج صفی، مازولا و محمدرضا آزادی به میدان رفتند. نیمکت نشینی مسعود شجاعی و اشکان دژاگه از نکات جالب توجه تصمیمات مصطفی دنیزلی سرمربی تراکتور بود.
تساوی جذاب در نیمه نخستنیمه نخست این بازی جذاب و دیدنی از آب در آمد. تراکتور با حمایت تماشاگران خودش که ورزشگاه یادگار را پر کرده بودند، هجومی ظاهر شد. در دقیقه ۱۷ سیدحسین حسینی دروازه بان استقلال ضربه مازولا مهاجم تراکتور را که تا محوطه جریمه نفوذ کرده بود، مهار کرد. در دقیقه ۲۰ همکاری ممیبلا و احسان حاجی صفی منجر به ارسال پاسی برای محمدرضا آزادی شد و این بازیکن هم پاس کاپیتان تراکتور را به گل تبدیل کرد.
بعد از این گل، استقلال کم کم به بازی برگشت و توانست کنترل مسابقه را بر عهده بگیرد. آبی ها که ابتدا در دقیقه ۱۳ توسط مهدی قائدی نخستین موقعیت جدی خود را خلق کرده بودند، در دقیقه ۲۳ شوت سنگینی را به سمت دروازه تراکتور زدند که رشید مظاهری دروازه بان این تیم آنرا به کرنر فرستاد. در دقیقه ۲۹ هم شوت بازیکنان استقلال در میانه راه به صورت تصادفی به شیخ دیاباته مهاجم این تیم برخورد کرد که می توانست منجر به گل آبی پوشان شود. در نهایت دیاباته در دقیقه ۴۰ توانست روی پاس مهدی قائدی گل تساوی را با یک شوت محکم وارد دروازه حریف کند.
تراکتور تا ثانیه های پایانی نیمه نخست دست از حمله برای به ثمر رساندن گل دوم نکشید. اکبر ایمانی هافبک تراکتور ضربه محکمی را در دقایق تلف شده به سمت دروازه استقلال زد که حسین حسینی آنرا مهار کرد. مازولا هم در دقیقه ۳+۴۵ موقعیت خوبی برای گلزنی داشت که بازهم این موقعیت با درخشش حسینی راه به جایی نبرد.
نیمه دوم؛ تداوم درخشش دیاباته و شوت غافلگیرکننده کریمیتراکتور باوجود میزبانی در این مسابقه، در نیمه دوم نتوانست آنطور که باید و شاید استقلال را تحت فشار بگذارد. بهترین موقعیت تراکتور در این نیمه در دقیقه ۵۳ به دست آمد. آزادی که در نیمه اول برای تراکتور گل زده بود، در دقیقه ۵۳ تیرک دروازه استقلال را به لرزه درآورد. در دقیقه ۵۵ شوت محکم مهدی قائدی با اختلاف کم از کنار دروازه تراکتور به اوت رفت.
استراماچونی در دقیقه ۶۳ قائدی را از زمین بیرون کشید و آرش رضاوند را وارد زمین کرد. در دقیقه ۶۵ استقلال صاحب یک ضربه کاشته شد که توپ ارسالی در یک رفت و برگشت و در شلوغی محوطه جریمه تراکتور جلوی پای شیخ دیاباته افتاد و این بازیکن دومین گل خود و استقلال را به ثمر رساند. در دقیقه ۶۹ بازهم این دیاباته بود که به درخشش خود ادامه داد و توانست با پاس علی کریمی در موقعیت تک به تک با دروازه بان تراکتور قرار بگیرد و گل سوم آبی پوشان را وارد دروازه کند.
در دقیقه ۷۶ دنیزلی مسعود شجاعی و ساسان انصاری را وارد زمین کرد. این تعویض خیلی زود جواب داد و انصاری توانست با پاس شجاعی و با یک ضربه سر در دقیقه ۷۹ یکی از گل های تراکتور را جبران کند.  تراکتور در ۱۰ دقیقه پایانی فشار زیادی برای به ثمر رساندن گل تساوی کرد. شوت میمبلا در دقیقه ۸۱ که توسط حسینی مهار شد یکی از این موقعیت ها بود. در ادامه استقلال می توانست روی یک ضد حمله توسط غفوری و دیاباته به یک گل دیگر برسد که ضربه دیاباته توسط مظاهری دفع شد. 
در دققه ۸۴ بازهم این نوبت استقلال بود که گلزنی کند. علی کریمی در این دقیقه با یک شوت از راه دور و دیدنی توانست گل چهارم استقلال را به ثمر برساند و  رشید مظاهری را یکبار دیگر تسلیم کند. 
در نهایت تلاش بازیکنان دو تیم ثمری نداشت و بازی با همان نتیجه ۴ بر ۲ به سود استقلال تمام شد. 
