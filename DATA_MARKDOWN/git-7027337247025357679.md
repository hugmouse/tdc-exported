
# علم‌الهدی: دولت انقلابی ما پس از تسخیر سفارت آمریکا از ترسش استعفا داد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696240/%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%AF%D9%88%D9%84%D8%AA-%D8%A7%D9%86%D9%82%D9%84%D8%A7%D8%A8%DB%8C-%D9%85%D8%A7-%D9%BE%D8%B3-%D8%A7%D8%B2-%D8%AA%D8%B3%D8%AE%DB%8C%D8%B1-%D8%B3%D9%81%D8%A7%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%AA%D8%B1%D8%B3%D8%B4-%D8%A7%D8%B3%D8%AA%D8%B9%D9%81%D8%A7-%D8%AF%D8%A7%D8%AF)

خطیب نماز جمعه مشهد مقدس گفت: امروز در دنیا کشوری را پیدا نمی‌کنید که پرچم آمریکا را آتش نزنند. امروز شخصیت‌های سیاسی آمریکا در هیچ سرزمینی قدم نمی‌گذارند مگر اینکه با انزجار مردم روبرو شوند.
به گزارش ایلنا، حجت‌الاسلام سیداحمد علم‌الهدی در خطبه دوم نماز جمعه حرم رضوی گفت: دو ماه از عزاداری و عرض ارادت به ساحت ولایتمدار سید‌الشهدا(ع) و یاران و عزیزان مظلومش به پایان رسید. از این همه عاطفه و احساس که از شما برادران و خواهران به رهبران عزیز و عزیزان پیغمبر بروز داده شد کمال تشکر را دارم. از حضور پربرکت زوار علی‌بن موسی الرضا (ع) در ایام شهادت آن حضرت تشکر می‌کنم همچنین از زائرین پیاده که مسیرهای طولانی را طی کردند.
وی ادامه داد: از مسئولین محترم و مدیران استان و مسئولین خدمتگزاری که امکانات پذیرایی مهمانان امام هشتم(ع) را فراهم کردند؛ از نیروهای مسلح و سپاه و بسیج و نیروی انتظامی و همه دستگاه‌های خدماتی که اقدامات شایان توجهی در پذیرایی مهمانان امام هشتم(ع) داشتند و نهاد آستان قدس رضوی و خدام اخلاصمند که با تمام اخلاص و عشق پذیرایی جانانه‌ای کردند تشکر می‌کنم.
وی افزود: این ایام مقارن است با روز استکبار ستیزی ما روز ۱۳ آبان؛ چهل سال از روزی می گذرد که جوانان مومن ما و دانشجویان پیرو خط امام، سفارت و جاسوس خانه‌ آمریکا را تصرف کردند. برخی می گویند الان چهل سال و قبل آن مدام گفتیم مرگ بر آمریکا و حالا چه شد؟ آمریکا که هنوز بر سر قدرت است.
نماینده ولی فقیه در استان خراسان رضوی گفت: این مرگ نفرین است؛ نفرین برای نابودی یک جریان است؛ یک زمان نفرین می‌کنید طرف به مرگ دفعی دچار می‌شود اما اگر نفرین شدید باشد با مرگ دفعی تمام نمی‌شود و زجرکش می‌شود. یعنی نفرین ما بر آمریکا از روزی که جوانان ما لانه جاسوسی را تسخیر کردند مرگ زجرکش است و این کشور روز به روز ذلیل‌تر می‌شود و روز به روز خار تر می شود تا براندازی شود و دچار فروپاشی شود.
وی ادامه داد: چهل سال پیش که جوانان مومن ما از نرده‌های جاسوسخانه بالا رفتند و این سفارت را تسخیر کردند آمریکا از هیبتی برخوردار بود که در برابر اقدام انقلابی دانشجویان پیرو خط امام دولت موقت استعفا داد و از عرصه انقلاب کنار رفت. دولت بازرگان در برابر این اقدام عملی استعفا دادند و گفتند اگر بنا شد ما با آمریکا بخواهیم اینطور بجنگیم که مسلط بر دنیا است ما نمی‌توانیم کشور را اداره کنیم؛ البته آنها از اول هم اینکاره نبودند و یک کشور انقلابی را نمی توانستند اداره کنند.
وی افزود: هیمنه آمریکا چنان چشمشان را پر کرده بود که حساب کردند با این شرایط دیگر نمی‌توانیم زندگی کنیم. خیلی از بزرگان در آن زمان گفتند چه کاری بود انجام گرفت؛ چرا خودمان را وارد جریان مصیبت بار کردیم؛ اما آن کس که اعلام کرد این انقلاب دوم بود امام خمینی(ره) بود. قبل آن همه کردم دنیا فکر می‌کردند اگر کسی به آمریکا بگوید بالای چشمت ابرو دیگر قدرت نفس کشیدن ندارد
حجت الاسلام علم‌الهدی گفت: مردم دنیا دیدند جوانان ما دستان و چشمان جاسوس‌های آمریکایی را بستند و چندین ماه نگه داشتند و آمریکا قدرت هیچ تکانی را نداشت. از آن روز تا امروز چهل سال می گذرد و در این چهل سال بیش از چهل بار و چهارصد بار آمریکا توطئه کرده و فتنه‌های سرسختانه در داخل کشور به وجود‌ آورده از حارج تهدید کرده اما در هر توطئه‌ای که علیه ما داشت شکست خورد و بیشتر آبرویش رفت.
وی ادامه داد: آن روز اقمار آمریکا به او اطمینان داشتند و امروز آنها بی‌اعتماد شدند. آن زمان اراده آمریکا غالب بود و امروز اراده کشورها غالب است؛ نمونه آن جریان جنگ یمن و حکومت سعودی است. آمریکا اراده کرد یمن نابود شود اما سعودی در حال نابود شدن است. امروز در دنیا کشوری پیدا نمی‌کنید که پرچم آمریکا را آتش نزنند. امروز شخصیت‌های سیاسی آمریکا در هیچ سرزمینی قدم نمی‌گدارند مگر اینکه با انزجار مردم روبرو شوند.
وی افزود: آن روز دولت انقلابی ما از ترسش استعفا داد اما آمریکا مروز به این وضع دچار شده است. البته فقط بحث آمریکا نیست بلکه همه دشمنان ما است و هوادران داخلی آنها که فکر می‌کنند با هواداری به جایی می‌رسند، در حال شکست خوردن هستند. بخش عمده عامل این فلاکت اختلال در درک ایران بود. ایران را درک نکردند؛ از خود اسلام و دین درک درستی نداشتند. قرآن برایش با انجیل تحریف شده یکی بود. مدرنیته آمد سفره مسیحیت را جمع کرد و فکر کرد می تواند سفره اسلام را جمع کند.
خطیب نماز جمعه مشهد مقدس گفت: شناخت آمریکا از رهبران ایران شناخت درستی نبود و همیشه تحلیل کردند رئیس جمهور با رهبر خوب نیست و قوا با هم خوب نیستند اما نفمهمیدند اینها به دنبال چیز دیگری هستند, درست است گاهی اختلاف نظر دارند اما دست در دست هم ریشه استکبار را می‌کنند.
