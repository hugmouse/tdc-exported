
# ۱۳ آبان تبلور خشم و فریاد علیه آمریکا/ از استکبار ستیزی ملت ایران تا افول آمریکا

Published at: **2019-11-03T20:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544632.html/---%D8%A2%D8%A8%D8%A7%D9%86-%D8%AA%D8%A8%D9%84%D9%88%D8%B1-%D8%AE%D8%B4%D9%85-%D9%88-%D9%81%D8%B1%DB%8C%D8%A7%D8%AF-%D8%B9%D9%84%DB%8C%D9%87-%D8%A2%D9%85%D8%B1%DB%8C%DA%A9%D8%A7--%D8%A7%D8%B2-%D8%A7%D8%B3%D8%AA%DA%A9%D8%A8%D8%A7%D8%B1-%D8%B3%D8%AA%DB%8C%D8%B2%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AA%D8%A7-%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7)

شعار «مرگ بر آمریکا» بار دیگر در یوم الله 13 آبان در سراسر ایران اسلامی طنین انداز می‌شود و مردم بار دیگر با مشت‌های گره کرده می‌آیند تا بگویند همیشه در صحنه‌های انقلاب حاضر هستند.
به گزارش شبکه اطلاع رسانی راه دانا؛ به نقل از سفیر افلاک، تاریخ انقلاب اسلامی ایران پر از خاطرات تلخ و شیرینی است که هر کدام در نوع خود بی نظیر هستند، وقایع و حوادثی که امروز مرور این خاطرات برای نسل جوان ضروری است تا بدانند که جوانان و نوجوانان زیادی برای پیروزی انقلاب اسلامی ایران تا پای جای ایستادند.
در ۱۳ آبان سه رویداد مهم کشتار دانش‌آموزان، تبعید حضرت امام خمینی(ره) به ترکیه و تسخیر لانه جاسوسی آمریکا به دست دانشجویان رخ داد و این روز در تقویم جمهوری اسلامی ایران به نام روز دانش‌آموز و روز مبارزه با استکبار جهانی نامگذاری شده است.
در ۱۳ آبان سال ۱۳۵۷ دانش‌آموزان در اعتراض به رژیم پهلوی به صحنه آمدند تا نفرت و خشم خود را علیه رژیم پهلوی نشان دهند که توسط نیروهای دژخیم شاه به شهادت رسیدند و این روز به نام روز دانش آموز نام گرفته تا امروز دانش‌آموزان همچنان در مسیر شهدا و اهداف بلند انقلاب اسلامی ایران گام بردارند

        امروز قدرت ایران و مقاومت در جهان، حرف اول را می‌زند
      
روزگاری آمریکا خود را قدرت برتر منطقه می‌دانست و خوی استکباری خود را در بسیاری از کشورها به نمایش گذاشته بود اما بعد از پیروزی انقلاب اسلامی ایران، قدرت آمریکا ضعیف و ضعیف‌تر شد و امروز قدرت ایران و مقاومت در جهان، حرف اول را می‌زند.
آمریکا بعد از پیروزی انقلاب اسلامی ایران برای ضربه زدن به انقلاب نوپا دست به هر توطئه و جنایتی زد تا بتواند دوباره دست طمع خود و دیگر هم دستانش را در ایران قرار دهد اما تسخیر لانه جاسوسی آمریکا به دست دانشجویان پیرو خط امام(ره) خط بطلانی بر همه توطئه‌های آمریکا کشید.
شعار “مرگ بر آمریکا” شعاری است که در جهان فراگیر شده و امروزه بسیاری از کشورهایی که از انقلاب اسلامی ایران الگو گرفته‌اند، در اعتراضات خود به جنایت‌ها و ظلم‌های آمریکا این شعار را فریاد می‌زنند و تا زمانی که آمریکا وجود دارد این شعار علیه استکبار سر داده می‌شود.
فردا ۱۳ آبانی دیگر است، روزی که دانش‌آموزان، دانشجویان و اقشار مختلف مردم در راهپیمایی بزرگ ۱۳ آبان با مشت‌های گره زده بار دیگر خشم و نفرت خود را علیه استکبار و در راس آنها آمریکا فریاد می‌زنند و می‌گویند که همیشه در صحنه هستند و هیچگاه دست از ارزش‌ها و اهداف انقلاب برنخواهند داشت.
شیطان بزرگ در کنار برخی از کشورهای دیگر مانند عربستان با به خاک و خون کشیدن انسان‌ها و کودکان بیگناه تلاش دارد تا خود را همچنان ابر قدرت بخواند اما این تصور آمریکا دست و پا زدن بیهوده است چرا که امروز مقاومت در منطقه قدرتمند شده و آمریکا رو به افول می‌رود و ضعیف‌تر می‌شود.
رمز پیروزی و موفقیت ایران اسلامی ایستادگی و مقاومت در برابر همه دشمنانی است که سالهاست می‌خواهند ملت ایران را وادار به تسلیم کنند، ملت ایران بعد از گذشت چهل سال از پیروزی انقلاب اسلامی ایران با روحیه استکبار ستیزی و مقابله با ظلم ایستاده و با حضور در راهپیمایی ۱۳ آبان دشمنان را تحقیر می‌کند.
فردا ملت ایران گام به گام در راهپیمایی ۱۳ آبان، شعار مـرگ بـر آمریـکا، مـرگ بـر انگلیـس، مـرگ بر صهیونیسـم و اسـرائیل، مرگ بر استکبار را بلند تر از همیشه فریاد می‌زنند و بار دیگر با حضور خود در صحنه راهپیمایی ایستادگی و عظمت ایران را به دنیا نشان می‌دهند.

        خاطرات تلخ و شیرین ۱۳ آبان
      
حجت الاسلام سید علی حسینی امام جمعه بروجرد در گفت‌وگو با سفیر افلاک اظهار داشت: ۱۳ آبان ۲ خاطره تلخ و یک خاطره شیرین دارد، تبعید امام(ره) به ترکیه و کشتار دانش آموزان در اعتراض به رژیم ستمشاهی پهلوی ۲ خاطره تلخ ۱۳ آبان هستند اما تسخیر لانه جاسوسی آمریکا به دست دانشجویان از خاطرات شیرین دوران انقلاب است.
وی افزود: امام خمینی(ره) از تسخیر لانه جاسوسی آمریکا به دست دانشجویان، به عنوان انقلاب دوم یاد کردند و با اشغال این لانه جاسوسی، هیمنه و ابهت آمریکا فروریخت.
امام جمعه بروجرد عنوان کرد: آمریکایی‌ها در این لانه جاسوسی برای نابودی کشور ما برنامه‌ریزی می‌کردند اما به لطف خدا و همت دانشجویان این لانه جاسوسی تسخیر شد.
وی با اشاره به این که در این روز همه اقشار مختلف مردم باید در راهیپمایی حضور داشته باشند افزود: در این روز بسیار مهم و تاریخی دانش‌آموزان، دانشجویان و سایر اقشار مختلف مردم باید در کنار هم علیه استکبار جهانی شعار دهند و سر دادن شعار علیه استکبار در تقویت جبهه مقاومت و تضعیف دشمن تاثیر گذار است.
حجت الاسلام حسینی با تاکید بر این که ما همچنان پای انقلاب ایستاده‌ایم گفت: ملت ایران همچنان پای انقلاب ایستاده‌اند و در همه صحنه‌ها حضور پر شوری داشته و اقتدار، عظمت، سربلندی، ایستادگی و حمایت خود را از انقلاب و اهداف والای انقلاب نشان می‌دهند.
وی تصریح کرد: تا زمانی که آمریکا و فتنه‌های دشمنان در دنیا وجود دارد، شعار مرگ بر آمریکا پر رنگ‌تر از همیشه سر داده می‌شود.
امام جمعه بروجرد با اشاره به حضور مردم در راهپیمایی ۱۳ آبان خاطرنشان کرد: حضور پر شور مردم در راهیپمایی، دشمنان را در رسیدن به اهدافشان ناامید می‌کند و با حضور حماسی خود یک بار دیگر دنیا را متوجه عظمت و ایستادگی ملت ایران می‌کند.
انتهای پیام/
