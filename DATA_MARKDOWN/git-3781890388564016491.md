
# ตลาดหุ้นสหรัฐฯดีดตัว กดราคาทองคำเช้านี้ร่วง200บาท

Published at: **2019-11-06T03:25:00+00:00**

Author: ****

Original: [เดลินิวส์](https://www.dailynews.co.th/economic/740196)


        ทองคำในประเทศปรับตัวลง 200 บาท หลังเทรดวอร์เริ่มส่งสัญญาณบวกหนุนตลาดหุ้นสหรัฐฯดีดปรับตัวขึ้นกดทองคำร่วง ส่งผลทองแท่งขายบาทละ 21,350 บาท ทองรูปพรรณขายบาทละ 21,850บาท  
      
 รายงานข่าวสมาคมค้าทองคำแจ้งว่า  ทองคำในประเทศปรับลง 200  บาท    ได้รับแรงกดดันมาจาก 2 ประเด็น คือ  การทะยานขึ้นของสินทรัพย์เสี่ยง ขานรับความคืบหน้าในการเจรจาการค้าจีนและสหรัฐ หลัง CNBC รายงานว่า จีนต้องการให้สหรัฐยกเลิกคำสั่งการเรียกเก็บภาษีนำเข้าสินค้าจากจีนอีก 15% วงเงิน 1.25 แสนล้านดอลลาร์ ซึ่งคำสั่งดังกล่าวมีผลบังคับใช้ไปเมื่อวันที่ 1 ก.ย.ที่ผ่านมาขณะที่วอลล์สตรีท เจอร์นัล และไฟแนนเชียล ไทม์ส รายงานว่า เจ้าหน้าที่สหรัฐและจีนกำลังพิจารณาประเด็นการยกเลิกภาษีนำเข้าบางส่วนช่วยหนุนให้ดัชนีดาวโจนส์ดีดขึ้นแตะระดับสูงสุดเป็นประวัติการณ์ และปิดบวกเป็นวันทำการที่ 3 ติดต่อกัน จนเป็นปัจจัยกระตุ้นแรงขายทองคำที่อยู่ในฐานะสินทรัพย์ปลอดภัย  นอกจากนี้การแข็งค่าของสกุลเงินดอลลาร์ โดยดอลลาร์ได้รับแรงหนุนจากทั้งทัศนะเชิงบวกเกี่ยวกับการเจรจาการค้าจีนและสหรัฐ   รวมไปถึงการเปิดเผยดัชนีภาคบริการของสหรัฐจาก ISM ที่ดีดตัวเกินคาดแตะระดับ 54.7 ในเดือนต.ค.ปัจจัยที่กล่าวมากดดันราคาทองคำอย่างหนักจนส่งผลให้ราคาดิ่งลงถึง -1.7% ซึ่งเป็นการร่วงลงในวันเดียวมากสุดในรอบมากกว่า 1 เดือน ด้านกองทุน SPDR ถือครองทองคำเพิ่ม +1.18 ตัน สำหรับวันนี้ติดตามมติที่ประชุมกนง. ธนาคารแห่งประเทศไทย และการเปิดเผยตัวเลขในภาคการผลิตของสหรัฐส่วนราคาต่างประเทศวันนี้ ปรับตัวลดลงอยู่ที่ 1,487 ดอลลาร์สหรัฐต่อออนซ์  จากเมื่อวานนี้อยู่ที่ 1,506.50 ดอลลาร์สหรัฐต่อออนซ์  ค่าเงินบาทอยู่ที่ 30.28 บาทต่อดอลลาร์สหรัฐ จากเมื่อวานนี้อยู่ที่ 30.22บาทต่อดอลลาร์สหรัฐ   ส่งผลให้ทองแท่งรับซื้อบาทละ 21,250 บาท ขายออกบาทละ 21,350 บาท ทองรูปพรรณรับซื้อบาทละ 20,860.16  บาท และขายออกบาทละ 21,850บาท   
