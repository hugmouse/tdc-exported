
# Spisak Engleza: Vratili se Oks i Hadson Odoi, izvisio Griliš, „ubila“ ga konkurencija

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/spisak-engleza-vratili-se-oks-i-hadson-odoi-izvisio-grilis-ubila-ga-konkurencija/341890)

Tek jedna utakmica u dresu reprezenatcije za godinu i po dana, ali Aleks Okslejd Čembrlejn toliko je napredovao od povratka u sastav Liverpula da Geret Sautgejt nije mogao da ga ignoriše. Posledica je poziv 26-godišnjem vezisti za završni ciklus kvalifikacija za Prvenstvo Evrope i mečeve sa Crnom Gorom i Kosovom, gde će Gordi albion tražiti jedan bod za plasman na završni turnir.
Oks je dugo kuburio sa povredama od dolaska na Enfild. Najpre su mu stradali prednji ukršteni ligamenti kolena, onda i zadnja loža, ali je ove sezone izuzetno koristan za ekipu Jirgena Klopa, davao je golove Genku u Ligi šampiona, bio strelac i asistent u čudesnom preokretu protiv bivšeg kluba, Arsenala, u Liga kupu, logično što je dobio poverenje selektora.„Nismo ga nagradili, nego stvarno verujemo u njega. Zato smo ga i vratili u reprezentaciju, tokom oktobra sam mu poslao poruku da verujem u njega i da je potrebno samo da nastavi da igra standardno“, obrazložio je odluku Garet Sautgejt.
Od ostalih promena, bitno je što se pod zastavu vratio još jedan vezista, Kalum Hadson Odoi. I fudbaler Čelsija dugo je odsustvovao zbog povrede (Ahilova tetiva), ali je najpre u septembru izborio mesto u ekipi Plavaca, sad i u državnom timu.
Od ostalih zanimljivosti vredi istaći da Džeku Grilišu nije bilo dovoljno što je zaslužan za osam pogodaka Aston Vile od povratka u Premijer ligu, ali da ga je „ubila“ konkurencija.„Reč je o veoma dobrom igraču, pažljivo smo ga pratili, međutim, realnost je da na njegovim pozicijama imamo Sterlinga, Rašforda, Hadson Odoija i Sanča. Znam da može da igra i kao „osmica“, ali u poslednje vreme, dok je klub iz Birmingema beležio dobre rezultate, nije bio na tom mestu. Radio sam s njim u mladoj selekciji, mogu da kažem da je vrlo blizu prvog tima“, dodao je Sautgejt.
Zanimljivo je da se u tim vratio i organizator igre Lestera, Džejms Medison, pošto je propusito gostovanja u Pragu i Sofiji.
Engleska 14. novembra čeka Crnu Goru, a tri dana kasnije gostuje u Prištini.

        SPISAK REPREZENTACIJE ENGLESKE
      
Golmani: Tom Hiton (Aston Vila), Džordan Pikford (Everton), Nick Poupe (Barnli)MDefanzivci: Trent Aleksander Arnold (Liverpul), Ben Čilvel (Lester), Džo Gomez (Liverpul), Hari Magvajer (Mančester junajte), Tajron Mings (Aston Vila), Deni Rouz (Totenhem), Džon Stouns (Mančester Siti), Fikajo Tomori (Čelsi), Kiran Tripije (Atletiko Madrid);Vezisti: Ros Barkli (Čelsi), Fabijan Delf (Everton), Džordan Henderson (Liverpul), Džejms Madison (Lester), Mejson Maunt (ČelsI), Aleks Okslejd Čembrlejn (Liverpul), Diklan Rajs (Vest Hem), Hari Vinks (Totenhem);Napadači: Tami Ejbraham (Čelsi), Kalum Hadson Odoi (Čelsi), Hari Kejn (Totenhem), Marksu Rašford (Mančester junajted), Džejdon Sančo (Borusija Dortmund), Rahim Sterling (Mančester Siti) i Kalum Vilson (Bournmut).

        
          Pogledajte novu epizodu serije Ekipizza...
        
      
