
# 'คลอปป์' ชี้ลูกหนังผู้ดีคิวเตะเยอะเกิน - ยันไม่แบ่งทีมเตะ

Published at: **2019-11-02T03:51:00+00:00**

Author: ****

Original: [เดลินิวส์](https://www.dailynews.co.th/sports/739597)


        เจอร์เกน คลอปป์ ชี้ เกมลูกหนังแดนผู้ดีมีโปรแกรมลงสนามากเกินไป หลัง “หงส์แดง” เจอปัญหาคิวเตะ คาราบาว คัพ รอบ 8 ทีมชนกับโปรแกรมในศึก ฟีฟ่า คลับ เวิลด์ คัพ ที่กาตาร์ พร้อมยันไม่แบ่งภาคจัดชุดใหญ่ไปเล่นที่ตะวันออกกลาง แล้วให้ชุดเล็กบู๊บอลถ้วยในบ้านแน่
      
เจอร์เกน คลอปป์ ผู้จัดการทีม ลิเวอร์พูล จ่าฝูงศึกพรีเมียร์ลีก อังกฤษ ออกมาระบุว่าเกมลูกหนังในแดนผู้ดีมีโปรแกรมแข่งขันมากเกินไป เป็นเหตุให้ลูกทีมของเขาถูกบังคับให้ต้องลงสนามถี่ยิบเกินเหตุตลอดทั้งฤดูกาล หลังกุนซือชาวเยอรมัน ขู่จะพาทีมถอนตัวจากศึกคาราบาว คัพ รอบ 8 ทีมสุดท้าย หากไม่สามารถหาวันแข่งใหม่ที่เหมาะสมได้ เนื่องจากโปรแกรมเดิมที่จะลงเตะกันในวันที่ 17-18 ธ.ค. นั้น ชนกับโปรแกรมที่ “หงส์แดง” ต้องลงเล่นในศึก ฟีฟ่า คลับ เวิลด์ คัพ ที่ประเทศกาตาร์     นายใหญ่ “หงส์แดง” กล่าวว่า “เห็นได้ชัดเลยว่าเรามีโปรแกรมลงสนามมากเกินไป ทุกคนที่มีส่วนร่วมก็จะบอกกับคุณแบบนี้ และพวกคุณก็รู้อยู่แล้วว่ามันเป็นแบบนี้ ต้องรอดูว่าพวกเขาจะจัดการกับเรื่องนี้อย่างไร ถ้าคุณดูโปรแกรมเตะในช่วงนี้ มันอาจจะดูไม่มีปัญหา ตัวอย่างเช่นเรามีคิวเตะในเกมพรีเมียร์ลีก ซึ่งเป็นลีกที่สุดยอด แล้วก็มีโปรแกรมในศึกคาราบาว คัพ ซึ่งเป็นถ้วยที่ยอดเยี่ยม และมีเกมที่สุดยอดอย่างที่เราเจอเมื่อวันพุธที่ผ่านมา แต่ในเดือนธันวาคม เราจะเจอโปรแกรมเตะที่ถี่ยิบ แล้วพอถึงเดือนมกราคม มันก็จะเป็นคิวของเกม คาราบาว คัพ รอบรองชนะเลิศแล้ว มันไม่ใช่เรื่องยากเลยที่ผมจะถามว่าถ้าคุณอยากให้มีถ้วยนี้ต่อไป แล้วใครจะลงเล่นในรอบรองชนะเลิศกันล่ะ?”     “หลายคนอาจบอกว่าคุณต้องมีขนาดทีมที่ใหญ่ขึ้น แต่เกมฟุตบอลมันไม่ได้สร้างขึ้นมาเพื่อให้เราต้องมีขนาดทีมที่ใหญ่แบบนั้น คุณไม่สามารถมีนักเตะ 40 คนในทีม แล้วปล่อย 20 คนไปพักจนถึงเดือนมกราคม โดยที่ยังต้องจ่ายค่าเหนื่อยให้พวกเขา มันเป็นไปไม่ได้ ตอนนี้มันมีความไม่สมดุลระหว่างจำนวนนักเตะในทีม กับเกมที่ทีมต้องลงสนาม รวมถึงช่วงพักที่พวกนักเตะจำเป็นต้องมี ยิ่งถ้าเป็นพวกนักเตะทีมชาติที่ต้องลงเล่นทัวร์นาเมนต์หลัก ๆ ทุกรายการแล้ว พวกเขามีเวลาพักแค่ปีละ 2 สัปดาหก์เท่านั้น นี่คือเรื่องจริง”      ขณะเดียวกัน คลอปป์ ยังยืนยันด้วยว่าเขาจะไม่ทำตามไอเดียที่มีการเสนอว่าให้ทีมแบ่งนักเตะออกเป็น 2 ชุด โดยให้ตัวหลักบินไปเล่นในศึก ฟีฟ่า เวิลด์ คัพ แล้วให้บรรดาตัวสำรองและดาวรุ่งลงเล่นในเกมคาราบาว คัพ รอบ 8 ทีมสุดท้าย โดยระบุว่าตอนนี้ทุกฝ่ายกำลังหาทางแก้ไขปัญหาเรื่องโปรแกรมเตะที่ชนกันอยู่     “ถ้าเราต้องลงเล่นใน คาราบาว คัพ ในช่วงเดียวกับที่เราต้องลงเล่นที่กาตาร์ เราอาจต้องแบ่งเป็น 2 ทีม แต่เราไม่สามารถทิ้งนักเตะคนไหนในทีมให้อยู่ที่นี่เพื่อลงเตะในถ้วย คาราบาว คัพ ได้ เรามีเกม 2 นัดที่ กาตาร์ ในช่วงที่โปรแกรมถี่มาก ๆ เราอาจไปที่นั่นโดยเอานักเตะไปแค่ 11 คน โดยให้พวกเขาลงเล่นทั้ง 2 เกม แล้วให้คนอื่น ๆ อยู่ที่อังกฤษเพื่อเล่นเกมกับ แอสตัน วิลลา แต่มันจะไม่เป็นอย่างนั้น มันเป็นสิ่งที่เราต้องตัดสินใจ แต่การตัดสินใจมันยังไม่ได้เกิดขึ้นในตอนนี้” คลอปป์ กล่าว  เครดิตภาพ : AP
