
# 
        خورشیدی که از پس ابرها انوارش را بر جان و جهان می‌دمد
      

Published at: **2019-11-06T09:57:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638438/%D8%AE%D9%88%D8%B1%D8%B4%DB%8C%D8%AF%DB%8C-%DA%A9%D9%87-%D8%A7%D8%B2-%D9%BE%D8%B3-%D8%A7%D8%A8%D8%B1%D9%87%D8%A7-%D8%A7%D9%86%D9%88%D8%A7%D8%B1%D8%B4-%D8%B1%D8%A7-%D8%A8%D8%B1-%D8%AC%D8%A7%D9%86-%D9%88-%D8%AC%D9%87%D8%A7%D9%86-%D9%85%DB%8C%E2%80%8C%D8%AF%D9%85%D8%AF)

به گزارش بولتن نیوز، نوای حزن و اندوه زمین را به مناسبت هشتم ربیع‌الاول فرا گرفته و یازدهمین ستاره درخشان راه امامت، امام حسن عسکری(ع) به شهادت رسیده‌ است.
امامی که زندگانیش را در پس جفاهای دشمنان گذراند و زیر فشارهای اهریمنان روزگار، هدایت‌گری مردم را بر عهده گرفت.
بدخواهان زمان که می‌دانستند منجی عالم بشریت از نسل ایشان ظهور خواهد کرد و زمین را به وعده عدالت‌خواهی مزین می‌کند، نقشه‌های شوم خود را طرح‌ریزی کردند تا مانع ولادت یاور جهانیان شوند.
آنانی که ترس ویرانی تاج و تخت‌شان لرزه بر پیکر سست‌شان می‌انداخت، با مسموم‌کردن حضرت، ایشان را به شهادت رساندند غافل از آنکه اراده پروردگار جهانیان محقق خواهد شد و نقشه‌های تهی دشمنان هرگز رنگ وجود را به خود نخواهد دید.
امام حسن عسکری(ع) برای زنده نگاه‌داشتن این مسیر از جان خویش گذشت و پس از هفت سال امامت در سن ٢٩ سالگی با نقشه اهریمنانه کوردلان زمان به شهادت رسید، شهادتی که داغی جانسوز شد بر وجود جگرگوشه حضرت.
پس از شهادت ایشان منجی عالم بشریت هدایت‌گری این راه را بر عهده‌گرفت و فرزند ایشان مهدی موعود(ع) در سن پنج سالگی به امامت رسید، همان ناجی جهان که زمین سال‌هاست در انتظار طلوعش منتظر است.
خورشیدی که در پس ابرها پنهان است تا روزی طلوع کند و انوار الهیش را بر چهره جهان بتاباند تا تمام پلیدی‌ها را از جان‌ها بزداید.
همان منجی عدالت‌خواهی که وجودش سایه می‌افکند بر پیکر مظلومان جهان و دست یاری‌رسانش بر شانه بی‌پناهان چه خوش می‌نشیند.
ناجی زمان که روزی فریاد عدالت‌خواهیش از کعبه رب بر می‌خیزد و پرچم الهیش بر فراز آسمان مکه خودنمایی می‌کند، منجی بشریت که جهان به امید طلوعش از نو جوانه می‌زند و از نو می‌روید.
آقا تمام جهان سال‌هاست در انتظار ظهورتان منتظرند و واژه انتظار را خوب از بر شده‌اند.
عاشقان شما سال‌هاست چشمان‌شان را دوخته‌اند به طلوع خورشیدی که گرچه در پس ابرهاست اما انوار الهیش تمام جهان را روشن کرده و پرتو نورانیش را بر جان و جهان دمیده‌ است.
بغض‌های‌مان انگار سال‌هاست با جمعه‌های‌مان گره خورده‌ که این‌چنین رنگ غریت به خود می‌گیرد، واژه انتظار در پس ثانیه‌های جمعه‌های‌مان از نو زنده می‌شود و مانند زخمی کهنه از نو سرباز می‌کند که غروب‌هایش این‌چنین غم‌انگیزند و این‌چنین دلگیرانه غروب می‌کنند.
آقا شرمنده‌ایم که سال‌هاست در انتظار همان ٣١٣ یار خود منتظرید.
شرمنده‌ایم که از نام زیبای شما تنها همان نیمه شعبان‌های‌مان پُر شده‌ و یادمان می‌رود هر لحظه و هر ثانیه لحظه‌های‌مان را با یاد بودنتان مزین کنیم.
اما مولا عاشقان راهتان در سوگ شهادت پدر سوگوارند و بیرق عزای‌شان را برافراشته‌اند، همان عاشقانی که دل‌های‌شان را به یمن سالروز امامتتان مزین کرده‌اند و روح‌شان را به انتظاری تازه آذین بسته‌اند.
عاشقانی که آماده‌اند تا فریادرسان پیام عدالت‌خواهی شما شوند و جان بر کف، لبیک‌گوی امام‌شان، عاشقانی که مهیای طلوع‌کردن خورشید حقانیت هستند تا جهان بار دیگر رنگ درخشش را به خود ببیند.
همان مردمانی که اجازه نمی‌دهند هرگز تاریخ بار دیگر واقعه‌ای نظیر عاشورا را در خود تکرار کند و درخواست یاری امامی بی‌پاسخ بماند.
در سالروز امامت دوازدهمین ستاره نورانی امامت، مردم زمین جشنی تازه به راه می‌اندازند و انتظار را چه خوب معنا می‌کنند.
عاشقانی که تک تک کلمات انتظار را با وجودشان مشق می‌کنند تا مهیای حضور مولا شوند، تا آن دم که ندای ناجی زمان را بر فراز زمین و آسمان می‌شنوند برای یاری‌رسانی ارباب گامی استوار بردارند.
تا اتحاد عاشقانه‌ای را به رخ تمام جهان بکشانند و ایمان قلبی‌شان را در پیشگاه عالم به نمایش درآورند.
