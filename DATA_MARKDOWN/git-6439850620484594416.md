
# দেশের মানুষ জাতীয় পার্টির দিকে তাকিয়ে আছে : জিএম কাদের

Published at: **2019-11-02T18:37:00+00:00**

Author: ****

Original: [Daily Janakantha](http://www.dailyjanakantha.com/details/article/458169/%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%AE%E0%A6%BE%E0%A6%A8%E0%A7%81%E0%A6%B7-%E0%A6%9C%E0%A6%BE%E0%A6%A4%E0%A7%80%E0%A7%9F-%E0%A6%AA%E0%A6%BE%E0%A6%B0%E0%A7%8D%E0%A6%9F%E0%A6%BF%E0%A6%B0-%E0%A6%A6%E0%A6%BF%E0%A6%95%E0%A7%87-%E0%A6%A4%E0%A6%BE%E0%A6%95%E0%A6%BF%E0%A7%9F%E0%A7%87-%E0%A6%86%E0%A6%9B%E0%A7%87)

স্টাফ রিপোর্টার ॥ জাতীয় পার্টির চেয়ারম্যান ও বিরোধী দলীয় উপনেতা গোলাম মোহাম্মদ (জি এম) কাদের বলেছেন, দেশের রাজনীতিতে অস্থিরতা চলছে, অস্থিরতা বিরাজ করছে সমাজে। তাই দেশের মানুষ সার্বিক অস্থিরতা থেকে মুক্তি পেতে জাতীয় পার্টির দিকে তাকিয়ে আছে।
শনিবার দলের চেয়ারম্যানের বনানী কার্যালয় মিলনায়তনে ময়মনসিংহ বিভাগীয় সাংগঠনিক টিমের মতবিনিময় সভায় প্রধান অতিথির বক্তব্যে তিনি এ কথা বলেন।
সাবেক মন্ত্রী কাদের বলেন, জাতীয় পার্টি সাংগঠনিকভাবে শক্তি অর্জন করতে পারলে, দেশের মানুষ পার্টির ওপর আস্থা রাখবে। দেশের রাজনীতিতে জাতীয় পার্টির সম্ভাবনা আরো উজ্জ্বল হবে। দলকে আরো শক্তিশালী করতে জাতীয় পার্টির তৃণমূল নেতাদের প্রতি আবারও আহ্বান জানান তিনি।
জাতীয় পার্টির প্রেসিডিয়াম সদস্য ও ময়মনসিংহ বিভাগ সাংগঠনিক টিমের আহ্বায়ক এম এ সাত্তারের সভাপতিত্বে মতবিনিময় সভায় পার্টির চেয়ারম্যান আরো বলেন, পার্টির জন্য ত্যাগ, নেতৃত্বের প্রতি আনুগত্য এবং অভিজ্ঞতায় সমৃদ্ধদের দলে মূল্যায়ন করা হবে।
সভা পরিচালনা করেন পার্টির ভাইস চেয়ারম্যান ও ময়মনসিংহ বিভাগীয় সাংগঠনিক টিমের সদস্য সচিব মোস্তফা আল মাহমুদ। সভায় আরো বক্তব্য দেন প্রেসিডিয়াম সদস্য ও কমিটির যুগ্ম আহ্বায়ক সংসদ সদস্য ফখরুল ইমাম, সাংগঠনিক সম্পাদক জসীম উদ্দিন ভূঁইয়া প্রমুখ।
এদিকে জাতীয় পার্টির নবম জাতীয় কাউন্সিলকে সামনে রেখে দলের গঠনতন্ত্র সংশোধনের জন্য একটি কমিটি গঠন করা হয়েছে। কমিটির আহ্বায়ক হচ্ছেন দলেল প্রেসিডিয়াম সদস্য সুনীল শুভরায়। গঠনতন্ত্র সংশোধন কমিটির অপর সদস্যরা হলেন, প্রেসিডিয়াম সদস্য ব্যরিষ্টার শামীম হায়দার পাটোয়ারী এবং এ্যাড. রেজাউল ইসলাম ভূইয়া।
এই কমিটি প্রয়োজনবোধে গঠনতন্ত্র সংশোধনীর প্রস্তাব প্রণয়ন করে চেয়ারম্যান বরাবরে পেশ করবে- যা জাতীয় কাউন্সিলে উপস্থাপনের জন্য প্রেসিডিয়াম সভায় অনুমোদন নেয়া হবে।
