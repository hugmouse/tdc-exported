
# Un test de sânge ar putea detecta cancerul la sân cu cinci ani înaintea primelor simptome

Published at: **2019-11-03T13:46:26+00:00**

Author: **Jurnal.md**

Original: [Jurnal.md](http://jurnal.md/ro/news/f0100ea141d1485a/un-test-de-sange-ar-putea-detecta-cancerul-la-san-cu-cinci-ani-inaintea-primelor-simptome.html?utm_source=RSS&utm_medium=RSS&utm_campaign=RSS)


        Cercetătorii britanici de la Universitatea Nottingham au creat un nou test care ar putea detecta cancerul mamar cu cinci ani înainte de apariția primelor semne clinice ale bolii, informează Press Association.
      
Testul se află în stadiul de perfecționare, dar rezultatele obținute de oamenii de știință sunt promițătoare, potrivit Press Association, citat de Agerpres. Creatorii testului spun că acesta identifică reacţia imunitară a organismului la anumite substanţe produse de celulele tumorale.
Celulele canceroase produc anumite proteine, denumite antigeni, care stimulează organismul să producă anticorpi împotriva lor – autoanticorpi. Acei antigeni asociaţi tumorilor (TAAs) reprezintă un bun indicator al prezenţei cancerului în organism, spun cercetătorii de la Universitatea Nottingham.
Astfel, ei au dezvoltat secvenţe de TAAs care sunt asociate cancerului mamar, pentru a detecta dacă există autoanticorpi împotriva lor în probele de sânge recoltate de la paciente. Autoanticorpii creaţi împotriva mai multor tipuri de TAAs pot fi detectaţi cu până la cinci ani înainte de apariţia primelor semnale clinice ale tumorilor. Pentru a demonstra descoperirea, cercetătorii au derulat și un test-pilot în cadrul căruia au fost recoltate probe de sânge de la 90 de paciente care erau deja diagnosticate cu cancer mamar.
Specialiștii au comparat acele probe cu eșantioanele prelevate de la un grup de control, compus din 90 de paciente fără cancer mamar. Detaliile acestui studiu experimental, realizat atât pe oameni cât şi pe celule, au fost prezentate la o conferinţă organizată de National Cancer Research Institute (NCRI) în oraşul Glasgow. Cercetătorii au identificat mai întâi trei serii diferite de TAAs, înainte de a le testa pentru autoanticorpi.
Potrivit autorilor cercetării, seria cu cinci TAAs a detectat corect cancerul mamar în 29% din probele sangvine recoltate de la paciente cu cancer mamar şi a identificat corect 84% din probele din grupul de control care nu prezentau această boală. Seria cu şapte TAAs a identificat corect 35% din probele pacientelor cu cancer şi a avut o acurateţe de 79% în grupul de control. Seria cu nouă TAAs a depistat 37% dintre probele canceroase şi 79% dintre persoanele fără cancer din grupul de control.
Autorii studiului vor să perfecţioneze acest test pentru a-i spori gradul de acurateţe şi testează în această perioadă probele sangvine prelevate de la 800 de pacienţi cu ajutorul unei serii cu nouă TAAs. Dacă va primi o finanţare suficientă, noul test sangvin ar putea să devină disponibil în sistemul naţional de sănătate din Marea Britanie în următorii cinci ani.
