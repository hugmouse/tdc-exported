
# সিরিজ জয়ের আশায় রাজকোটে টাইগাররা

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458724/%E0%A6%B8%E0%A6%BF%E0%A6%B0%E0%A6%BF%E0%A6%9C-%E0%A6%9C%E0%A7%9F%E0%A7%87%E0%A6%B0-%E0%A6%86%E0%A6%B6%E0%A6%BE%E0%A7%9F-%E0%A6%B0%E0%A6%BE%E0%A6%9C%E0%A6%95%E0%A7%8B%E0%A6%9F%E0%A7%87-%E0%A6%9F%E0%A6%BE%E0%A6%87%E0%A6%97%E0%A6%BE%E0%A6%B0%E0%A6%B0%E0%A6%BE)

মোঃ মামুন রশীদ ॥ কয়েকবার নাগালে পেয়েও ভারতকে টি২০ ক্রিকেটে হারাতে পারেনি বাংলাদেশ। টানা ৮ বার হারের পর অবশেষে দিল্লীতে প্রথমবার তাদের বিপক্ষে নেমেই আশঙ্কাজনক বায়ু দূষণের মধ্যে কাক্সিক্ষত জয় তুলে নিয়েছে টাইগাররা। ৩ ম্যাচের টি২০ সিরিজে ১-০ ব্যবধানে এগিয়ে থাকা আত্মবিশ্বাসী মাহমুদুল্লাহ রিয়াদের দল এখন সিরিজ জয়ের স্বপ্ন দেখছে। সেই আশায় দ্বিতীয় ম্যাচের ভেন্যু রাজকোটে সোমবার দুপুরে এসে পৌঁছেছে বাংলাদেশ দল। এখানে বৃহস্পতিবার সৌরাষ্ট্র ক্রিকেট এ্যাসোসিয়েশন স্টেডিয়ামে সন্ধ্যা ৭টা ৩০ মিনিটে ম্যাচটি অনুষ্ঠিত হবে। জিতলেই সিরিজ জিতবে দল। কিন্তু সেই স্বপ্ন পূরণে বড় বাধা হতে পারে প্রকৃতি। দিল্লীর বায়ু দূষণ কাটিয়ে জিততে পারলেও এবার ঘূর্ণিঝড় ‘মহা’ ম্যাচটাকেই ভ-ুল করে দিতে পারে। সৌরাষ্ট্রের আবহাওয়া দফতর জানিয়েছে, আগামী বুধবার রাত থেকে বৃহস্পতিবার সকালে ১২০ কিলোমিটার বেগে আছড়ে পড়তে পারে ভয়ানক ঘূর্ণিঝড় ‘মহা’।
ভারতের বিপক্ষে টি২০ খেলতে নামলেই ফিরে আসে সাড়ে ৩ বছর আগে টি২০ বিশ্বকাপে ব্যাঙ্গালুরুর সেই হৃদয় বিদারী আর্তনাদ। মার্চে সেখানে মহা গুরুত্বপূর্ণ সেই ম্যাচে শেষ ওভারের নাটকীয় লড়াইয়ে মাত্র ১ রানে হেরে গিয়েছিল বাংলাদেশ দল। শেষ ৩ বলে আর জয়ের জন্য ২ রান করতে পারেননি সেদিন মুশফিকুর রহীম, মাহমুদুল্লাহ রিয়াদ- কোন রান না করেই সাজঘরে ফিরেছেন ৩ জন। এর সঙ্গে গত বছর শ্রীলঙ্কায় নিদাহাস ট্রফির ফাইনালে শেষ বলের ছক্কায় ভারতের কাছে হেরে যাওয়ার দুঃসহ বেদনাও বারেবারেই ফিরে আসে। তবে ব্যাঙ্গালুরুর দুঃখটা যেন কোনভাবেই ভুলবার নয়। ভোলেননি মুশফিক, তাই এবার দিল্লীতে ভারতকে হাতের মুঠোয় পেয়ে আর ভুল করেননি- দু’দলের রান সমান হওয়ার পর ছক্কা হাঁকিয়েই টি২০-তে প্রথম জয় তুলে নিয়েছেন ভারতের বিপক্ষে। এ বিষয়ে ম্যাচশেষে তিনি বলেন, ‘আমরা ভারতের বিপক্ষে অনেকগুলো ম্যাচে কাছাকাছি গিয়েও জিততে পারিনি। এ কারণে আমরা প্রতিজ্ঞাবদ্ধ হয়েছিলাম পরবর্তী সময়ে এমন অবস্থান থেকে আর হারতে চাই না। ভারতের বিপক্ষে সর্বশেষ দুই ম্যাচে (ব্যাঙ্গালুরু ও নিদাহাস ট্রফি ফাইনাল) আমরা শেষ ওভারে গিয়ে যেভাবে হেরেছি সেখান থেকে আমরা প্রচুর শিক্ষা গ্রহণ করেছি। তাই আমরা আলোচনা করেছি কিভাবে এমন মুহূর্তগুলো উতরে যাওয়া যায়। আমি রিয়াদ ভাইকে বলেছি, চলেন বড় শট না খেলে সিঙ্গেলস নিয়েই আমরা জিততে পারব।’
ব্যাঙ্গালুরুর সেই ম্যাচে শেষ ওভারে ১১ রান প্রয়োজন ছিল, টানা দুই চার হাঁকিয়ে সমীকরণটা ৩ বলে ২ রানে নামিয়ে এনেছিলেন মুশফিক। জয় সুনিশ্চিত জেনে আগেভাগেই উল্লাস, উদযাপন করেছিলেন। কিন্তু শেষ পর্যন্ত পরাজয়ের হতাশায় হৃদয় ভেঙ্গে গিয়েছিল তার এবং বাংলাদেশের সব মানুষের। এবার তাই জিতে যাওয়ার পরেও তেমন কোন উদযাপন করেননি তিনি। খুব বেশি উচ্ছ্বাস দেখা যায়নি বাংলাদেশের কোন ক্রিকেটারের মুখেই। এ বিষয়ে মুশফিক বলেন, ‘আমি দেশ ছাড়ার আগে সাংবাদিকদের বলেছি যে, দেশের ক্রিকেট সঠিক অবস্থানে ফিরিয়ে আনার জন্য একমাত্র উপায় ভারতে গিয়ে একাধিক জয়। সেটাই শুধু দলের সবাইকে এবং জাতিকে শান্ত-সুস্থির করে হাসি ফিরিয়ে আনতে পারবে। আমি চাই তরুণরা ৮-১০ বছরেই এমন অবস্থানে পৌঁছাক যেখানে পৌঁছতে আমার ১৫ বছর লেগে গেছে।’ নিশ্চিতভাবেই এবার সিরিজ জেতার জন্যই চেষ্টা করবেন অধিনায়কত্বের সাময়িক দায়িত্ব পাওয়া রিয়াদ। দেশ ছাড়ার আগে এমনটাই বলেছিলেন তিনি এবং মুশফিক। প্রথম ম্যাচ জিতে ভারতের বিপক্ষে মনস্তাত্ত্বিক বাধাও কাটিয়ে উঠে এখন অনেক আত্মবিশ্বাসী বাংলাদেশ দল। তাছাড়া দিল্লীর পরিবেশ, পরিস্থিতি ভয়ানক পরিবেশ দূষণের কারণে ছিল প্রতিকূলে। সেইসব পেছনে ফেলে জিতে এবার রাজকোটেও দ্বিতীয় ম্যাচেও জিততে চায় টাইগাররা। সোমবার দুপুরে রাজকোটে পৌঁছে কোন অনুশীলন করেনি দল। এখানেও প্রথমবার ম্যাচ খেলবেন বাংলাদেশের ক্রিকেটররা। দু’দিন অনুশীলন করার সুযোগ পুরোপুরি কাজে লাগানো তাই জরুরী। কিন্তু গত ৩১ অক্টোবর সাগরে সৃষ্ট ঘূর্ণিঝড় ‘মহা’ তার প্রভাব বিস্তার করেছে, ইতোমধ্যেই রাজকোটের কিছু এলাকা ও আশপাশের এলাকায় বৃষ্টিপাত হচ্ছে। আবহাওয়া অফিস বলছে, আগামী কয়েকদিন ভারি বৃষ্টিপাত হওয়ার সম্ভাবনা আছে। আর ম্যাচের দিন (বৃহস্পতিবার) সকালে সৌরাষ্ট্রে আঘাত হানতে পারে ঘূর্ণিঝড়টি। ঘূর্ণিঝড়ে যদি তেমন অসুবিধা নাও হয়, তবু প্রবল বৃষ্টিপাতে ম্যাচ প- হয়ে যেতে পারে। তখন সিরিজের তৃতীয় ও শেষ টি২০ ম্যাচে ১০ নবেম্বর নাগপুরে হবে ফয়সালা। ভারত জিতলে সমতায় শেষ হবে সিরিজ আর বাংলাদেশ জিতলে সিরিজের ট্রফি নিজেদের দখলে নেবে। এর আগে দেশের মাটিতে জিম্বাবুইয়ে (১-০), ওয়েস্ট ইন্ডিজ (১-০) ও পাকিস্তানের বিপক্ষে (১-০) এবং আয়ারল্যান্ড (৩-০) ও ওয়েস্ট ইন্ডিজের (২-১) বিপক্ষে তাদের মাটিতে টি২০ সিরিজ জিতেছে বাংলাদেশ দল। শক্তিশালী ভারতের বিপক্ষে তাদেরই মাটিতে আরেকটি সুযোগ রাজকোট ও নাগপুরে পাচ্ছে টাইগাররা। সেই রাজকোটের সুযোগ নষ্ট হতে পারে ঘূর্ণি ঝড়ের দাপটে।
