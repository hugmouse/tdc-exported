
# Al doilea oraş din România care va avea metrou. Construcţia se pregăteşte să intre în linie dreaptă

Published at: **2019-11-02T23:00:00+00:00**

Author: **Vasile Magradean**

Original: [Ziarul Financiar](https://www.zf.ro/eveniment/al-doilea-oras-din-romania-care-va-avea-metrou-constructia-se-pregateste-sa-intre-in-linie-dreapta-18512412)

Primăria Cluj-Napoca a anunţat câştigătorul licitaţiei care va face studiile pentru realizarea metroului şi trenului metropolitan, acesta fiind o asociere de firme din  Italia, Franţa şi România. Valoarea contractului depăşeşte 30 de milioane de lei.
Potrivit unui comunicat al Primăriei Cluj-Napoca transmis marţi, la licitaţie au fost depuse 5 oferte din partea unor firme şi asocieri de firme.
„Asocierea SWS Engineering SPA (Italia) – Systra (Franţa) – Metrans Engineering SRL (România) este câştigătoarea licitaţiei deschise organizată în vederea atribuirii contractului având ca obiect Servicii de elaborare studii de pre-fezabilitate, fezabilitate, impact asupra mediului şi evaluarea strategică adecvată pentru obiectivul de investiţii tren metropolitan Gilău – Floreşti – Cluj-Napoca – Baciu – Apahida – Jucu – Bonţida - etapa I a sistemului de transport metropolitan rapid Cluj şi Magistrala I de metrou şi tren metropolitan, inclusiv legătura dintre acestea şi studiile conexe viitoarelor obiective de investiţii. Valoarea contractului este de 30,1 milioane de lei. La licitaţie au fost depuse 5 oferte din partea unor firme şi asocieri de firme”, se arată în comunicat.
Reprezentanţii Primăriei Cluj-Napoca au subliniat că experienţa similară a fost demonstrată de către ofertantul câştigător prin proiectarea preliminară - studii tehnice de fezabilitate - pentru obiectivul ”Toulouse Aerospace Express” - Linia de metrou 3 din Toulouse cu lungimea de 28 km şi realizarea studiului de fezabilitate pentru ”Sistemul reţelei de metrou din zona metropolitană Tel-Aviv” care presupune 3 linii automate de metrou care totalizează 140 km.
Studiile vor fi finalizate între 5 şi 24 de luni.
Potrivit lui Boc, proiectul de investiţii va fi realizat în două etape, în prima etapă urmând să fie făcut trenul metropolitan pe infrastructura actuală, iar în cea de-a doua etapă va fi realizat metroul pe axa vest-centru-est care urmăreşte să deservească principalele puncte de interes pornind din Gilău până la Podul Ira din Cluj-Napoca, pe o lungime de aproximativ 16 km.
„Pentru zona din afara oraşului se va studia posibilitatea realizării metroului suprateran, iar de la intrarea în Cluj-Napoca acesta urmând a fi realizat în subteran. A doua etapă a realizării metroului vizează crearea legăturii dintre comunele Floreşti şi Gilău”, spunea primarul Clujului.
Acesta preciza că până la implementarea celei de a doua etape, conectivitatea dintre Gilău şi Floreşti va fi asigurată prin autobuze care vor deservi această zonă în vederea asigurării accesului oamenilor la metrou. De asemenea, va fi asigurată prin autobuze legătura dintre Gilău şi Nădăşelu pentru cei care doresc să folosească trenul metropolitan.
