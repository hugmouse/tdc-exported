
# مسمومیت دارویی و غذایی؛ راهکار چیست؟

Published at: **2019-11-03T11:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619605/%D9%85%D8%B3%D9%85%D9%88%D9%85%DB%8C%D8%AA-%D8%AF%D8%A7%D8%B1%D9%88%DB%8C%DB%8C-%D9%88-%D8%BA%D8%B0%D8%A7%DB%8C%DB%8C-%D8%B1%D8%A7%D9%87%DA%A9%D8%A7%D8%B1-%DA%86%DB%8C%D8%B3%D8%AA)


        تغییر فرهنگ غذایی و ناآگاهی از مصرف داروهایی بدون مشاوره پزشکی از دلایل افزایش مسمومیت‌های غذایی و دارویی است.
      

        آفتاب‌‌نیوز :
      
یکی از شایع‌ترین انواع مسمویت مربوط به مسمومیت دارویی است، در جهان خواب‌آورها، مسکن‌ها و داروهای ضدافسردگی که سیستم اعصاب مرکزی را تحت تأثیر قرار می‌دهد، در زمره مهم‌ترین داروهای مسومیت آفرین قرار دارند.
در ایران داروها، نخستین عامل مسمومیت در کشور به‌شمار می‌روند. مسکن‌های غیرمخدر، تب برها و داروهای ضد رماتیسمی، اولین دسته داروهای ایجادکننده مسمومیت در ایران هستند و پس از آن داروهای دسته اعصاب و روان مانند داروهای خواب‌آور و ضد صرع قرار دارند که عامل بیشتر آن‌ها عدم آگاهی است.
وزارت بهداشت در سال‌های اخیر با بکارگیری مکانیزم‌هایی مانع از کمبود دارو شده و به گفته مسئولان در چند سال اخیر این کمبود دارو کمتر شده است.
سخنگوی سازمان غذا و دارو اعلام کرده بود سازمان غذا و دارو در راستای حمایت از تولید داخل اقدام به تسهیل روند صدور مجوز، تامین ارز مورد نیاز تولیدکنندگان و تعدیل قیمت دارو کرده است؛ به طوری که در یک سال گذشته ۱۱۶ داروی جدید برای اولین بار توسط تولیدکنندگان داخلی وارد چرخه تولید شده است.
معاون غذا و دارو دانشگاه علوم پزشکی مشهد نیز چندی پیش گفته بود کمبود داروهایی از جمله وارفارین برطرف شده و کمبود داروهای دیگر نیز تا آخر آبان ماه جبران خواهد شد.

        افزایش مسمومیت‌های غذایی در خراسان جنوبی
      
علی راستی، مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند گفت: از سال 95 تاکنون مسمومیت‌های غذایی در استان و کشور افزایش داشته است.
وی افزود: پیش بینی می‌شود مسمومیت‌های ناشی از مواد غذایی در سال جاری نسبت به سال گذشته دو برابر افزایش داشته باشد.
مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند بیان کرد: بیشترین مسمومیت در کشور، مسمومیت دارویی و در مرحله بعد مسمومیت از طریق مواد اعتیادآور است.
راستی با بیان اینکه در سال 95 در خراسان جنوبی مانند کشور مسمومیت‌های دارویی، مواد اعتیادآور، گزیدگی‌ها و مواد شوینده و شیمیایی بیشترین مسمومیت‌ها بوده است، تصریح کرد: در سال جاری گزیدگی، مواد دارویی و غذایی، مواد شیمیایی و شوینده‌ها و مواد اعتیارآور به ترتیب بیشترین نوع مسمومیت‌ها در استان بوده است.
مدیر اداره نظارت بر دارو و موادمخدر معاونت غذا و دارو دانشگاه علوم پزشکی بیرجند افزود: در سال 96 تعداد 40 نفر، در سال گذشته پنج نفر و در نیمه نخست امسال هفت نفر در استان دچار مسمومیت گیاهان سمی و قارچ‌ها شده‌اند.
راستی بیان کرد: انبارهای دارویی باید در فاصله 200 متری داروخانه‌ها بوده و اگر از دسترس خارج بوده و به معاونت غذا و دارو معرفی نشود، احتکار محسوب می‌شود.
وی خاطرنشان کرد: تغییر فرهنگ غذایی و استفاده از غذاهای آماده از دلایل افزایش مسمومیت‌های غذایی است.

        کمبود اقلام دارویی نسبت به گذشته کمتر شده است
      
کبری ناصری، معاون غذا و دارو دانشگاه علوم پزشکی بیرجند، چندی پیش در نشست خبری گفت: کمبود اقلام دارویی نسبت به گذشته کمتر شده است.
وی با بیان اینکه وزارت بهداشت کمبودهای دارویی را لحظه‌ای رصد و رفع آن را پیگیری می‌کند، ادامه داد: تمام کارخانجات تولیدکننده فرآورده‌های مواد دارویی از وزارت بهداشت مواد اولیه خود را تامین می‌کنند.

        مردم به داروهای ایرانی اعتماد کنند
      
معاون غذا و دارو دانشگاه علوم پزشکی بیرجند با بیان اینکه مردم باید به داروهای ایرانی اعتماد و آن را مصرف کنند، یادآور شد: مردم باید از خریداری کپسول‌های دست‌ساز گیاهی خودداری کنند، چرا که در این کپسول‌ها اغلب داروهای شیمیایی، توهم‌زا و موادمخدر استفاده می‌شود.
ناصری با اشاره به اینکه اگر افراد با مشکل کمبود دارو مواجه شدند، می‌تواند با سامانه 190 تماس بگیرند و این کمبود دارو را اعلام کنند، افزود: افزایش نگران کننده مسمومیت‌ها، نیازمند توجه بیشتر مردم به مواد غذایی و محیط اطراف است.
معاون غذا و دارو دانشگاه علوم پزشکی بیرجند اظهار کرد: امسال مسمومیت‌های غذایی و گزیدگی بیشتر از سایر مسمومیت‌ها گزارش شد، در حالی که در سال‌های گذشته مسمومیت ناشی از مصرف مواد مخدر و دارو شایع بود.
ناصری بیان کرد: داروهای خواب آور و ضد درد بیشترین مسمومیت‌های دارویی را به دنبال دارد که داروخانه‌های استان به هیچ عنوان مجاز به فروش قرص خواب‌آور بدون نسخه به ویژه به جوانان و نوجوانان نیستند.
وی با بیان اینکه افراد باید از مخلوط کردن انواع شوینده‌ها برای نظافت خودداری و نکات ایمنی روی شوینده‌ها را قبل از مصرف با دقت مطالعه کنند، خاطرنشان کرد: مرگ و میر ناشی از مسمومیت مواد شیمیایی و شوینده‌ها در استان افزایش یافته است.
