
# డాక్టర్‌ రెడ్డీస్‌ లాభం రూ.1,092 కోట్లు

Published at: **2019-11-02T02:45:23+00:00**

Author: ****

Original: [Andhrajyothy](https://www.andhrajyothy.com/artical?SID=943985)

Ph: 88865 47666ప్రవేశం ఉచితం ADVT
హైదరాబాద్‌ (ఆంధ్రజ్యోతి బిజినెస్‌): ప్రస్తుత ఆర్థిక సంవత్సరం రెండో త్రైమాసికానికి ఏకీకృత ప్రాతిపదికన డాక్టర్‌ రెడ్డీస్‌ లేబొరేటరీస్‌ రూ.1,092.5 కోట్ల నికర లాభాన్ని ప్రకటించింది. గత ఏడాది ఇదే కాలం లాభం రూ.503.8 కోట్లతో పోలిస్తే 117 శాతం పెరిగింది. ఆదాయం 26 శాతం వృద్ధితో రూ.3,797.8 కోట్ల నుంచి రూ.4,800.9 కోట్లకు చేరిందని కంపెనీ తెలిపింది. ప్రొపరైటరీ ప్రొడక్ట్స్‌ విభాగంలో లైసెన్సింగ్‌ ఆదాయం, భారీ పన్ను ప్రయోజనం లాభం రెట్టింపునకు పైగా పెరగడానికి దోహదం చేశాయి. దీంతో మొత్తం ఆదాయంలో నికర లాభం వాటా గత ఆర్థిక సంవత్సరం రెండో త్రైమాసికంలో 13.3 శాతం ఉంటే, 2019, సెప్టెంబరుతో ముగిసిన మూడు నెలకు 22.8 శాతానికి పెరిగింది. డిఫర్డ్‌ టాక్స్‌ కారణంగా సెప్టెంబరు త్రైమాసికానికి రూ.330 కోట్ల పన్ను ప్రయోజనం కలిగిందని కంపెనీ తెలిపింది. ప్రొపరైటరీ ప్రొడక్ట్‌ల విభాగంలో ఆదా యం రూ.740 కోట్లు ఉంటే.. రెండు న్యూరలాజికల్‌ బ్రాండ్‌ల అమెరికా, ఇతర ప్రాంతాల హక్కుల విక్రయం వల్లే రూ.720 కోట్లు లభించాయి. ఈ రెండు లాభాన్ని పెంచడానికి దోహ దం చేశాయి. రాంటిడైన్‌ ఔషధాన్ని వెనక్కి రప్పించడం.. కొన్ని పంపిణీ ఇబ్బందులు రెండో త్రైమాసికంలో అమెరికా మార్కెట్‌లో ఇబ్బం ది కలిగించాయని.. రానున్న త్రైమాసికాల్లో యూఎస్‌ మార్కెట్‌ ఆశావహంగా ఉండగలదని డాక్టర్‌ రెడ్డీస్‌ ముఖ్య కార్యనిర్వహణ అధికారి (సీఈఓ) ఎరేజ్‌ ఇజ్రాయెలీ తెలిపారు.

        గ్లోబల్‌ జనరిక్‌ ఔషధాల వాటా
      
కంపెనీ మొత్తం విక్రయాల్లో జనరిక్‌ (ప్రపంచవ్యాప్తంగా) ఔషధాల విక్రయాలు 68.35 శాతం మేరకు ఉన్నాయి. మొత్తం విక్రయాలు రూ.4,801 కోట్లు ఉండగా.. ఇందులో జనరిక్‌ ఔషధాల అమ్మకాలు రూ.3,282 కోట్లని కంపెనీ వెల్లడించింది. ఏడాది క్రితం ఇదేకాలం జనరిక్‌ ఔషధ విక్రయాలు రూ.3,053 కోట్లతో పోలిస్తే 7 శాతం పెరిగాయి. 2019 సెప్టెంబరుతో ముగిసిన 3 నెలలకు మొత్తం జనరిక్‌ ఔషధ అమ్మకాల్లో ఉత్తర అమెరికా అమ్మకాలు రూ.1,426 కోట్ల మేరకు ఉన్నాయి. ఏడాది క్రితం ఇదే కాలానికి కూడా ఇదేస్థాయిలో ఉన్నాయి. యూరప్‌ మార్కెట్‌లో విక్రయాలు 44ు వృద్ధితో రూ.276 కోట్లకు, భారత్‌లో 9ు పెరుగుదలతో రూ.751 కోట్లకు, వర్థమాన మార్కెట్లలో 10ు వృద్ధితో రూ.827 కోట్లకు చేరినట్లు కంపెనీ వెల్లడించింది. సమీక్ష త్రైమాసికంలో దేశీయ మార్కెట్లోకి ఐదు బ్రాండ్‌లను విడుదల చేయడం, అమ్మకాలు పెరగడం భారత్‌ మార్కెట్‌లో వృద్ధికి దోహదం చేశాయి. భవిష్యత్తులో చైనా మార్కెట్‌పై దృష్టి సారించనున్నట్లు కంపెనీ తెలిపింది. గత త్రైమాసికంలో అమెరికా మార్కెట్లోకి 8 ఔషధాలను విడుదల చేసింది.

        ఎఫ్‌డీఏ పరిశీలనలో 99 ఏఎన్‌డీఏలు
      
సెప్టెంబరు చివరి నాటికి కంపెనీ దాఖలు చేసిన 99 అబ్రివేటెడ్‌ న్యూ డ్రగ్‌ అప్లికేషన్లు (ఏఎన్‌డీఏ) యూఎస్‌ ఎఫ్‌డీఏ వద్ద పరిశీలనలో ఉన్నాయి. రెండో త్రైమాసికంలో కంపెనీ పరిశోధన, అభివృద్ధిపై రూ.366 కోట్లు ఖర్చు చేసింది. మొదటి త్రైమాసికం వ్యయాన్ని కూడా కలిపితే ప్రథమార్ధానికి ఆర్‌ అండ్‌ డీ వ్యయం రూ.727 కోట్లకు చేరుతుందని ఇజ్రాయెలీ అన్నారు. మిగిలిన త్రైమాసికాల్లో ఆర్‌ అండ్‌ డీ వ్యయం పెంచనున్నట్లు చెప్పారు. మొదటి ఆరు నెలలకు కంపెనీ పెట్టుబడులు రూ.214 కోట్లకు చేరాయి. సెప్టెంబరుతో ముగిసిన 3 నెలలకు రూ.108 కోట్ల పెట్టుబడులు పెట్టారు.
