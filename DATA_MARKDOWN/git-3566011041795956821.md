
# نمره دولت و مجلس در «حمایت از عشایر» مردود است!/ قبول ندارم که مجلس دهم ناکارآمدترین مجلس تاریخ ایران است

Published at: **2019-11-07T11:02:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545363.html/%D9%86%D9%85%D8%B1%D9%87-%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D8%AF%D8%B1--%D8%AD%D9%85%D8%A7%DB%8C%D8%AA-%D8%A7%D8%B2-%D8%B9%D8%B4%D8%A7%DB%8C%D8%B1--%D9%85%D8%B1%D8%AF%D9%88%D8%AF-%D8%A7%D8%B3%D8%AA---%D9%82%D8%A8%D9%88%D9%84-%D9%86%D8%AF%D8%A7%D8%B1%D9%85-%DA%A9%D9%87-%D9%85%D8%AC%D9%84%D8%B3-%D8%AF%D9%87%D9%85-%D9%86%D8%A7%DA%A9%D8%A7%D8%B1%D8%A2%D9%85%D8%AF%D8%AA%D8%B1%DB%8C%D9%86-%D9%85%D8%AC%D9%84%D8%B3-%D8%AA%D8%A7%D8%B1%DB%8C%D8%AE-%D8%A7%DB%8C%D8%B1%D8%A7%D9%86-%D8%A7%D8%B3%D8%AA)

نماینده مردم شیراز در مجلس گفت: اگر بخواهیم به دولت و مجلس برای حمایت از عشایر نمره‌ای بدهیم، این نمره بیش‌تر از 10 نخواهد بود و مردود است.
به گزارش شبکه اطلاع رسانی راه دانا؛ علی اکبری، نماینده مردم شیراز و عضو کمیسیون کشاورزی، آب، منابع طبیعی و محیط زیست مجلس شورای اسلامی در گفتگو با خبرنگار مرآت با بیان این که قدر مطلق جمعیت عشایر کشور در 40 سال گذشته تغییر چندانی نداشته اما بیم کاسته‌شدن از جمعیت این قشر وجود دارد اظهار داشت: در حال حاضر جمعیت عشایری در کشور به حدود یک‌ونیم میلیون‌نفر می‌رسد که دامدار هستند و در مناطق مختلف جابجا می‌شوند.
اکبری با اعلام این مطلب که قلمرو عشایر حدود 70 درصد از حوضه‌های آبخیز را دربرمی‌گیرد گفت: آخرین آمارها نشان می‌دهد که 24 تا 25 میلیون رأس دام ثابت در اختیار عشایر کشور است که یک سرمایه بزرگ و ذخیره ژنتیکی ارزشمند است.
وی با تأکید بر این که اتکای عشایر به دام مستلزم آن است که 75 درصد از دام‌های هر خانوار زایش داشته باشد گفت: از این 75 درصد، 15 درصد اتلافِ ناشی از مرگ دام، سرقت، مفقود شدن یا مصرف آن وجود دارد.
عضو کمیسیون کشاورزی، آب، منابع طبیعی و محیط‌زیست مجلس شورای اسلامی با بیان این که رصد بازارها نشان می‌دهد که بخشی از اقتصاد مناطق عشایرپذیر در گرو حرکت این قشر است گفت: از این منظر، عشایر به لحاظ اقتصادی نیز ظرفیت مطلوبی دارند.
اکبری، عشایر را از جمله پاسداران مرزها توصیف کرد و گفت: متأسفانه متناسب با تأثیرات فرهنگی و اقتصادی این قشر به عشایر توجه نشده است و این روزها اگر بنا باشد اعتباری حذف شود، از اعتبارات مناطق عشایری کم می‌کنند!

        قلمرو عشایر به تصرف درآمده است
      
وی با تصریح بر این که غالب قلمرو عشایر در مراتع توسط مراکز شهری و دیگر نهادها به عمد یا سهو تصرف درآمده است گفت: این امر سبب شده که مسیر حرکت عشایر به کوهپایه‌ها و ارتفاعات محدود شود؛ این در حالی است که در اروپا گاه بزرگ‌راه‌ها را برای حرکت راحت‌ترِ اقشار مشابه، مسدود می‌کنند و گردشگرانی را از سراسر دنیا فرامی‌خوانند تا با فرهنگ و تولیدات این قشر آشنا شوند.
عضو کمیسیون کشاورزی، آب، منابع طبیعی و محیط‌زیست ادامه داد: اگر بخواهیم به دولت و مجلس برای حمایت از عشایر نمره‌ای بدهیم، این نمره بیش‌تر از 10 نخواهد بود.
نماینده مردم شیراز در ادامه در پاسخ به پرسشی در خصوص محتوای کتب درسی گفت: آموزش و پرورش گرفتار یک چرخه باطل شده است؛ در حوزه آموزش عالی نیز می‌بینیم افراد فارغ‌التحصیل، فاقد مهارت هستند و این اشکال بزرگی است.

        اصلاح سیستم آموزشی باید از مهدکودک‌ها آغاز شود
      
اکبری با تأکید بر این که اصلاح این وضعیت باید از مهدکودک‌ها و مدارس ابتدایی آغاز شود گفت: بسترهای یکسانی برای رشد در سیستم آموزش و پرورش وجود ندارد؛ بخشی از این اشکال به محتوا و بخشی به روش‌ها مربوط می‌شود.
وی با تصریح بر این که در سیستم فعلی هرکس پول دارد، بهتر می‌تواند تحصیل کند، ابراز امیدواری کرد با برنامه‌ریزی‌هایی که صورت می‌گیرد در میان‌مدت این اشکالات رفع شود.
نماینده مردم شیراز در مجلس شورای اسلامی در پاسخ به پرسش دیگری درباره ناکارآمد دانستن مجلس دهم گفت: من اصلا با این موضوع موافق نیستم؛ مجلس وظیفه دارد که قانون وضع کند و بر اجرای آن نظارت کند؛ من به جای مجلس، صداوسیما و رسانه‌ها را ناکارآمد می‌دانم.
اکبری با تأکید بر این که منتقدان باید مصادیق ناکارآمدی را روشن بیان کنند گفت: بیان ناکارآمدی مجلس، عمدتا ناشی از القائات فضای مجازی است.
انتهای پیام/
 
