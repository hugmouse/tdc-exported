
# 'ജീവിക്കാനുള്ള മൗലികാവകാശത്തിന്റെ കടുത്ത ലംഘനമാണ് ദല്‍ഹിയില്‍'; അന്തരീക്ഷ മലിനീകരണം തടയാന്‍ നിര്‍ദേശങ്ങളുമായി സുപ്രീം കോടതി

Published at: **2019-11-04T16:54:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/supreme-court-seeks-roadmap-from-centre-delhi-punjab-haryana-to-prevent-pollution456.html)

ന്യൂദല്‍ഹി: ദല്‍ഹിയില്‍ അനുദിനം രൂക്ഷമായി വരുന്ന അന്തരീക്ഷ മലിനീകരണം ജനങ്ങള്‍ക്ക് ജീവിക്കാനുള്ള മൗലികാവകാശത്തിന്റെ കടുത്ത ലംഘനമാണെന്ന് സുപ്രീം കോടതി. വിവിധ സംസ്ഥാന സര്‍ക്കാരുകളും പൗരസംഘടനകളും തങ്ങളുടെ ചുമതലകള്‍ നിര്‍വഹിക്കുന്നതില്‍ പരാജയപ്പെട്ടുവെന്നും സുപ്രീംകോടതി ചൂണ്ടികാട്ടി. ദല്‍ഹിയിലെ അന്തരീക്ഷ മലിനീകരണ വിഷയം പരിഗണിക്കവേയായിരുന്നു സുപ്രീംകോടതി ബെഞ്ചിന്റെ പ്രത്യേക പരാമര്‍ശം.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
ഇതോടൊപ്പം അന്തരീക്ഷ മലിനീകരണം തടയുന്നതിനായി ദല്‍ഹിയിലെ എല്ലാതരത്തിലുള്ള നിര്‍മ്മാണങ്ങളും നിര്‍ത്തിവെക്കാന്‍ സുപ്രീംകോടതി നിര്‍ദേശിച്ചു. കെട്ടിടങ്ങള്‍ നിര്‍മ്മിക്കുകയോ പൊളിച്ചുമാറ്റുകയോ ചെയ്യുന്ന പക്ഷം 1 ലക്ഷം രൂപ പിഴ ചുമത്താനും സുപ്രീംകോടതി നിര്‍ദേശിച്ചു.
ഇത് കൂടാതെ ആവശ്യമുള്ളവ ഒഴിച്ചുള്ള വ്യവസായ ശാലകളുടെ പ്രവര്‍ത്തനം നിര്‍ത്തണം, ഒറ്റ ഇരട്ട അക്ക വാഹന നിയന്ത്രണത്തിന്റെ വിവരങ്ങള്‍ വെള്ളിയാഴ്ച്ച സമര്‍പ്പിക്കണം. മാലിന്യം കത്തിക്കുന്ന പക്ഷം 5000 രൂപ പിഴ, വിളകളുടെ അവശിഷ്ടങ്ങള്‍ കത്തിക്കുന്നത് നിര്‍ത്തണം തുടങ്ങിയ നിര്‍ദേശങ്ങളും സുപ്രീം കോടതി നിര്‍ദേശിച്ചു.
പഞ്ചാബ്, ഹരിയാന, പടിഞ്ഞാറന്‍ ഉത്തര്‍പ്രദേശ് എന്നിവിടങ്ങളിലെ വിള അവശിഷ്ടങ്ങള്‍ കത്തിക്കല്‍ വിഷയം പരിഗണിച്ച് കോടതി മുപ്പത് മിനിറ്റിനകം പരിസ്ഥിതി വിദഗ്ധരെ വിളിച്ചു വരുത്താനും കേന്ദ്രത്തോട് ആവശ്യപ്പെട്ടു.
അന്തരീക്ഷ മലിനീകരണം രൂക്ഷമാവുന്ന സാഹചര്യത്തില്‍ ഞായറാഴ്ച്ചപ്രധാനമന്ത്രിയുടെ പ്രിന്‍സിപ്പല്‍ സെക്രട്ടറി അടിയന്തിരയോഗം വിളിച്ചു ചേര്‍ത്തിരുന്നു. ദല്‍ഹി, പഞ്ചാബ്, ഹരിയാന, എന്നീ സംസ്ഥാനങ്ങളിലെ ഉന്നത ഉദ്യോഗസ്ഥരെ വീഡിയോ കോണ്‍ഫറന്‍സ് സംവിധാനത്തിലൂടെയാണ് ബന്ധപ്പെടുത്തിയത്. ഇന്നലെ ആദ്യമായാണ് അന്തരീക്ഷ മലിനീകരണം ഉയര്‍ന്നതിനെത്തുടര്‍ന്ന് കേന്ദ്രത്തിന്റെ ഭാഗത്ത് നിന്നും ഇടപെടല്‍ ഉണ്ടാവുന്നത്.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
