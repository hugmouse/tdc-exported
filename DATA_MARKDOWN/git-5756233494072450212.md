
# واکنش ترامپ به راه‌اندازی سانتریفیوژهای پیشرفته در ایران

Published at: **2019-11-05T12:17:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620011/%D9%88%D8%A7%DA%A9%D9%86%D8%B4-%D8%AA%D8%B1%D8%A7%D9%85%D9%BE-%D8%A8%D9%87-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7%DB%8C-%D9%BE%DB%8C%D8%B4%D8%B1%D9%81%D8%AA%D9%87-%D8%AF%D8%B1-%D8%A7%DB%8C%D8%B1%D8%A7%D9%86)


        رئیس‌جمهور آمریکا در واکنش به راه‌اندازی سانتریفیوژهای پیشرفته در ایران گفت که در حال بررسی این موضوع است.
      

        آفتاب‌‌نیوز :
      
دونالد ترامپ رئیس جمهور آمریکا شامگاه دوشنبه در گفت‌وگویی کوتاه با خبرنگاران در کاخ سفید در پاسخ به سوالی مبنی بر اینکه چه اقدامی باید درباره راه‌اندازی سانتریفیوژهای جدید پیشرفته در ایران انجام شود، گفت: ما در حال بررسی این موضوع هستیم. ببینیم چه می‌شود.
به گزارش صدای آمریکا،  دونالد ترامپ سال گذشته پس از خروج یک‌جانبه خود از توافق هسته‌ای با ایران تحریم‌ها علیه این کشور را بازگرداند.
جمهوری اسلامی ایران پس از گذشت یک سال از نقض برجام توسط آمریکا و خروج یک‌جانبه این کشور از توافق که به بازگرداندن تحریم‌ها علیه تهران منجر شد، اعلام کرد که طبق متن توافق، اجرای برخی تعهداتش را کاهش خواهد داد، مگر اینکه اروپا برای حفظ برجام اقدامی موثر و عملی انجام دهد.
در همین راستا، روز دوشنبه طی مراسمی با حضور علی اکبر صالحی رئیس سازمان انرژی اتمی کشورمان از راه‌اندازی و گازدهی زنجیره سانتریفیوژهای میانی IR6 در سایت هسته‌ای نظنر رونمایی شد.
وی در تشریح فعالیت زنجیره 30 تایی ماشین‌های IR6 گفت: اینجا مجموعه‌ای تحت عنوان S8 است که سانتریفیوژهایی را که تحت تست قرار می‌گیرند، ابتدا در این محل می‌آورند و تثبیت‌های مکانیکی و تست‌های فرآیندی را انجام می‌دهند. در واقع اینجا محل تست آزمایش و تحقیق و توسعه است.
صالحی افزود: تعداد سانتریفیوژهایی که در دو ماه در این محل نصب کردند 15 سانتریفیوژ نسل جدید است که یک دستاورد عظیمی است و ملت بزرگوار ایران به این ترتیب متوجه می‌شوند که عزیزان ما در سازمان انرژی اتمی همواره فعال بوده‌اند، هیچ‌گاه فعالیت‌های سازمان انرژی اتمی با کندی رو به رو نبوده و متوقف نشده بود، اگر چنین بود که نمی‌توانستیم در عرض دو ماه بیش از 2660 سو به ظرفیت سویی که الان داریم یعنی 6 هزار سو اضافه کنیم، در واقع الان مقدار سو ما به 8660 سو رسیده است.
رئیس سازمان انرژی اتمی در ادامه اظهار کرد: تولید اورانیوم ما هم که قبل از گام سوم 450 گرم در روز بوده اکنون به بیش از 5 هزار گرم در روز رسیده یعنی 10 برابر شده است.
همچنین حجت‌الاسلام حسن روحانی امروز (سه‌شنبه) با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به سازمان انرژی اتمی می‌گویم که از فردا گام چهارم کاهش تعهدات برجامی را بردارند. البته پیشاپیش به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم ما مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.
وی ادامه داد: طبق برجام ۱۰۴۴ سانتریفیوژ در فردو داریم که قرار بود آن‌ها بچرخند اما به آن‌ها گاز تزریق نکنیم اما از فردا گازدهی را در فردو آغاز می‌کنیم. ما حساسیت‌های طرف مقابل را می‌دانیم و همچنین می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.
روحانی با بیان اینکه ما در عین حال به تمام مذاکرات پشت پرده متعهد هستیم، خاطر نشان کرد: ما مذاکرات را ادامه می‌دهیم. البته چون در هفته‌های اخیر به توافق نرسیدیم گام چهارم را برمی‌داریم اما در دو ماه آینده به مذاکرات ادامه می‌دهیم و اگر همه تحریم‌ها برداشته شد و ما توانستیم نفت را بفروشیم و از سود بانک‌های خود استفاده کنیم ما هم به شرایط گذشته بازمی‌گردیم. من معتقدم ما راه درستی انتخاب کردیم و دنیا باید بداند که ملت ایران هم مقاوم است و هم اهل مذاکره.
