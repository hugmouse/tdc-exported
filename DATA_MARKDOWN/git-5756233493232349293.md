
# کشف زمین‌خواری میلیاردی در چالوس

Published at: **2019-11-07T20:40:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620387/%DA%A9%D8%B4%D9%81-%D8%B2%D9%85%DB%8C%D9%86%E2%80%8C%D8%AE%D9%88%D8%A7%D8%B1%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D8%B1-%DA%86%D8%A7%D9%84%D9%88%D8%B3)


        فرمانده انتظامی مازندران از کشف زمین‌خواری ۳۶ میلیارد ریالی و آزاد سازی ۱۳ هزار متر مربع از اراضی ملی و جنگلی از دست زمین‌خواران در شهرستان چالوس خبر داد.
      

        آفتاب‌‌نیوز :
      
سردار سید محمود میرفیضی با اعلام این خبر، گفت: در راستای مقابله با جرایم اقتصادی و حفظ بیت المال در پی کسب خبری مبنی بر وقوع زمین‌خواری و تصرف اراضی ملی در یکی از مناطق روستایی شهرستان چالوس، موضوع در دستور کار فرماندهی انتظامی آن شهرستان قرار گرفت.
وی تصریح کرد: ماموران پلیس آگاهی فرماندهی انتظامی چالوس با انجام اقدامات اطلاعاتی و تحقیقات پلیسی و با همکاری اداره منابع طبیعی شهرستان موفق به شناسایی ۱۳ هزار متر مربع از اراضی تصرف شده توسط افرادی در یکی از روستاهای حومه این شهرستان و منطقه گردشگری شدند.
فرمانده انتظامی مازندران با بیان اینکه برابر نظر کارشناسان ارزش تقریبی این اراضی با توجه به موقعیت گردشگری ۳۶ میلیارد ریال برآورد شده، افزود: با هماهنگی قضائی و در عملیات ضربتی ماموران پلیس آگاهی، زمین تصرف شده خلع ید و به آغوش طبیعت باز گردانده شد.
به نقل از پایگاه خبری پلیس، میرفیضی خاطرنشان کرد: در این خصوص تعدادی متهم به زمین‌خواری شناسایی، دستگیر و پس از تشکیل پرونده به مرجع قضائی معرفی شدند.
