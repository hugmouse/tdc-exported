
# کاهش قیمت گوشت قرمز در دستور کار قرار گرفت

Published at: **2019-11-02T18:27:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619494/%DA%A9%D8%A7%D9%87%D8%B4-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D9%82%D8%B1%D8%A7%D8%B1-%DA%AF%D8%B1%D9%81%D8%AA)


        معاون هماهنگی امور اقتصادی استاندار کرمانشاه، کاهش قیمت گوشت قرمز را در دستور کار دانست و گفت: اکنون نیز قیمت گوشت گوساله در استان ۷۰ هزار تومان و قیمت گوشت گوسفندی ۹۴ هزار تومان است که از متوسط کشوری پایین‌تر است.
      

        آفتاب‌‌نیوز :
      
هدایت حاتمی عصر شنبه در نشست ساماندهی وضعیت کشتارگاه‌های استان کرمانشاه در دفتر معاونت هماهنگی امور اقتصادی استانداری، به عزم جدی استان در تنظیم بازار و ارزانتر شدن استان نسبت به سایر استان‌های کشور اشاره کرد و افزود: بر اساس مصوبه‌ای که در ستاد تنظیم بازار داشتیم و قولی که به مردم در خصوص کاهش قیمت گوشت داده بودیم با کاهش ۱۰ هزار تومانی قیمت گوشت در استان مواجه شدیم و در تلاشیم که باز هم کاهش پیدا کند.
او با اشاره به اینکه استان کرمانشاه یکی از قطب‌های جدی در تولید دام و طیور است، گفت: باساماندهی کشتارگاه‌های استان و رفع مشکلات این بخش، می‌توانیم ظرفیت تولید گوشت را بالا ببریم که علاوه بر تامین نیاز استان، زمینه فروش آن را به سایر استان‌ها نیز فراهم کنیم.
وی اظهار داشت: یکی از کارهای اساسی برای ساماندهی وضعیت کشتارگاه‌ها این است که درخواست جواز تاسیسهای راکد بازبینی و تعیین تکلیف شوند و مشکلات کشتارگاه‌های فعلی استان نیز رفع گردد.
وی تصریح کرد: انتظار ما از اداره کل و سازمان‌نظام دامپزشکی استان این است که در بهبود فضای کسب و کار فعالتر شوند و بتوانیم از ظرفیت‌های این بخش در زمینه ایجاد اشتغال و افزایش درآمد استان استفاده بیشتری ببریم.
او به اصلاحات انجام شده در زمینه صدور مجوزهای سرمایه‌گذاری و کاهش زمان استعلامات اشاره کرد و افزود: باید در صدور مجوزهای مربوط به حوزه دامپزشکی نیز ضمن رعایت قانون و مقررات، اصلاح و تسریع انجام شود تا روند سرمایه گذاری در این بخش رونق بیشتری یابد.
معاون هماهنگی امور اقتصادی استاندار کرمانشاهدر بخش دیگری از سخنانش افتتاح کشتارگاه روستای قمشه ماهیدشت که یکی از کشتارگاه‌های با ظرفیت مناسب در استان است را گامی مهم در راستای ساماندهی به وضعیت تولید گوشت در استان نامید.
از مجموع کشتارگاه‌های استان، یک کشتارگاه صنعتی دام در بیستون و ۱۲ کشتارگاه سنتی نیز در مابقی شهرستان‌های استان فعال است و همچنین اکنون پنج کشتارگاه صنعتی طیور نیز در استان کرمانشاه فعال می باشد.
در استان کرمانشاه چهار میلیون و ۶۵۰ واحد دامی و بیش از یک هزار و ۳۳۳ واحد دامپروری صنعتی شامل ۷۰۰ واحد مرغداری گوشتی صنعتی، ۱۷۶ واحد گاوداری شیری، ۱۸۱ واحد پرواربندی گوساله و ۲۱۹ واحد پرواربندی بره فعال است.
در این استان همچنین ۲۴ واحد مرغداری تخمگذار، ۱۳ واحد پرورش بوقلمون صنعتی، ۹ واحد مرغ مادر گوشتی، چهار واحد جوجه کشی، ۲ واحد مرکز پرندگان زینتی، پنج واحد پرورش شترمرغ و بیش از ۳۰۹ هزارکلنی زنبور عسل و سایر واحدهای بخش روستایی و عشایری وجود دارد.
در استان کرمانشاه سالانه بیش از ۴۵۱ هزار تن انواع محصولات دامی شامل ۳۳۶ هزار تن شیرخام، ۳۶ هزار و ۳۰۰ تن گوشت قرمز، ۶۳ هزار و ۸۰۰ تن گوشت طیور، ۱۱ هزار و ۱۰۰ تن تخم مرغ و چهار هزار و ۸۳ تن عسل تولید می‌شود.
