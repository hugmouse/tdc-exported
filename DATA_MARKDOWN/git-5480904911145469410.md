
# ATC Space má v Klatovech novou výrobní halu na díly pro rakety

Published at: **2019-11-01T15:46:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/atc-space-ma-v-klatovech-novou-vyrobni-halu-na-dily-pro-rakety/1816048?utm_source=rss&utm_medium=feed)

Klatovy - Česká republika se díky firmě ATC Space bude podílet na výrobě nosné rakety ARIANE 6. Výrobce dílů pro kosmický průmysl dnes otevřel v Klatovech novou halu za 19 milionů eur (asi 485 milionů Kč), v níž najde práci až 60 lidí. Bude se tu vyrábět 20 až 30 let podle toho, jak by měl kosmický program a vývoj této rakety pokračovat, řekl novinářům při otevření ministr dopravy Vladimír Kremlík (za ANO). Jím řízený resort podporuje tyto aktivity a před několika týdny vláda schválila kosmický program do roku 2025.
"Zahájili jsme výrobu jednotlivých kusů, které dodáváme pro první start, který by měl být na konci roku 2020," uvedl Pavel Dobeš, jednatel ATC Space. Jde o dceřinou firmu německé Aerotech Peissenberg, výrobce leteckých motorů a plynových turbín, která patří do MT Aerospace v Augsburgu a je součástí skupiny OHB. V Klatovech se budou vyrábět a montovat pomocné motory, tedy urychlovací stupeň, který pomáhá vynést raketu na orbit. Sestavy z Klatov měří až dva metry, nosná raketa 80 metrů.
"Pro začátek máme 25 zaměstnanců, pro finální produkci o třech směnách to bude na konci příštího roku 55 až 60 zaměstnanců ," řekl Dobeš. Firma vyrábí podle dodaných výkresů, ale speciální roboty a stroje, nejmodernější v Evropě, musí naprogramovat na konkrétní výrobu.
"Je to nejsofistikovanější výroba v naší průmyslové zóně," řekl starosta Klatov Rudolf Salvetr (ODS). Podle něj se už v sousedních starších prostorách sesterské firmy Aerotech podíleli místní na výrobě dílů do nosné rakety ARIANE 5. Podle Dobeše je šance, že by v Klatovech vzniklo vývojové centrum. "Kromě výroby kusů pro raketové nosiče chceme řešit i systémový inženýring," uvedl. Mělo by se tam přesouvat technologické know-how, firma má ještě tři hektary pro rozvoj.
"ČR je velmi úspěšná v kosmických technologiích, ale také v aplikacích," uvedl ředitel odboru kosmických aktivit ministerstva dopravy Václav Kobera. Přes 40 firem v ČR se podle něj podílí na těchto aktivitách, které mají velký dopad na každodenní život - například telekomunikační, navigační a pozorovací družice.
"Před 11 lety se Česká republika stala součástí Evropské kosmické agentury ESA," uvedl Kremlík. Díky ní se rozvíjí průmysl i inovační aktivity a jsme tak rychleji u technologií, které mění svět. Příští rok dává ČR do EAS 1,5 miliardy Kč a peníze se nám vracejí v podobě zakázek do průmyslu a dostávají republiku do mezinárodní spolupráce. Podle státní tajemnice pro EU Mileny Hrdinkové pracuje ročně agentura zhruba s pěti miliardami eur, o něž se soutěží.
ESA dala na novou továrnu 15 milionů eur, zbytek mateřská firma. "Po dobu, kdy budou vyráběné díly ARIANE 6, bude budova v majetku agentury," uvedl Dobeš. Doufá, že se klatovská firma účastní dalších programů ESA. V sousedním závodě Aerotech, kde se montují části motorů letadel, se od roku 2014 vyráběly komponenty ARIANE 5. Po rozhodnutí vlády a ministerstva dopravy z roku 2016 o připojení do programu ARIANE 6 získala ATC Space smlouvu na vývoj a výrobu urychlovacích motorů.
Václav Prokš dr
