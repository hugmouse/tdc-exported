
# BSNL विलय उपायों में तेजी लाएं

Published at: **2019-11-04T05:17:40+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/business/story-bsnl-merger-mei-tezi-laye-2830833.html)

दूरसंचार मंत्री रवि शंकर प्रसाद ने सार्वजनिक क्षेत्र की दूरसंचार कंपनियों बीएसएनएल और एमटीएनएल को स्वैच्छिक सेवानिवृत्ति (वीआरएस) दिशानिर्देशों और संपत्तियों को बेचने अथवा पट्टे पर देने जैसे मौद्रिकरण उपायों पर तेजी से कदम उठाने का निर्देश दिया है। सूत्रों ने यह जानकारी दी।
सूत्रों ने कहा कि प्रसाद ने इन कंपनियों को स्पष्ट किया है कि उन्हें दूरसंचार बाजार में अधिक आक्रामक बनना होगा। इस मामले की जानकारी रखने वाले एक सरकारी अधिकारी ने कहा कि मंत्री ने दोनों कंपनियों के निदेशक मंडलों के साथ बैठक में स्पष्ट तौर पर कहा था कि उन्हें सरकार की ओर से मजबूत प्रोत्साहन पैकेज दिया गया है और अब उन्हें अधिक प्रतिस्पर्धी बनने के लिए कदम उठाने होंगे।
उल्लेखनीय है कि सरकार ने पिछले महीने बीएसएनएल और एमटीएनएल के पुनरोद्धार के लिए 69,000 करोड़ रुपये के पैकेज की मंजूरी दी थी। इसमें घाटे में चल रही दोनों कंपनियों के विलय के अलावा उनकी संपत्तियों के मौद्रिकरण के अलावा कर्मचारियों को वीआरएस दिया जाना भी शामिल है।
