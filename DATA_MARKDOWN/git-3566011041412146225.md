
# افول آمریکا با ظهور انقلاب اسلامی شروع شد/آمریکا در بیش از ۶۰ کودتا و جنگ داخلی حضور مستقیم داشته است

Published at: **2019-11-04T11:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544755.html/%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%B8%D9%87%D9%88%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%B4%D8%B1%D9%88%D8%B9-%D8%B4%D8%AF-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A8%DB%8C%D8%B4-%D8%A7%D8%B2----%DA%A9%D9%88%D8%AF%D8%AA%D8%A7-%D9%88-%D8%AC%D9%86%DA%AF-%D8%AF%D8%A7%D8%AE%D9%84%DB%8C-%D8%AD%D8%B6%D9%88%D8%B1-%D9%85%D8%B3%D8%AA%D9%82%DB%8C%D9%85-%D8%AF%D8%A7%D8%B4%D8%AA%D9%87-%D8%A7%D8%B3%D8%AA)

وزیر سابق فرهنگ و ارشاد اسلامی با اشاره به اینکه امروز اندیشکده های آمریکائی اذعان دارند که آمریکا روبه افول است و امروز بدهی بیش از ۲۱تریلیون دلاری آمریکا و سهم ناچیز آن در اقتصاد دنیا نشان از این افول دارد گفت: افول آمریکا با ظهور انقلاب اسلامی شروع شده و در گام دوم انقلاب این افول با سرعت بیشتری ادامه پیدا می کند.
به گزارش شبکه اطلاع رسانی راه دانا؛ به نقل از دیار آفتاب؛سید محمد حسینی وزیر سابق فرهنگ و ارشاد اسلامی امروز در مراسم یوم الله ۱۳ آبان در اراک گفت: امروز روز بسیار مهمی است و نمی توان این روزها را فراموش کرد چراکه افتخار بزرگی برای ملت ایران است.
حسینی با اشاره به اینکه امروز در بیش از هزار نقطه کشور این تجمعات باشکوه برگزار می شود اظهار کرد: برگزاری این تجمعات یک ضرورت است چراکه ملتی که با تاریخ خود انس نداشته باشد آسیب می بیند.
وی ادامه داد: درس های بزرگی در این روزها وجود دارد که باید همواره گرامی داشته شوند چراکه این روزها برای استمرار حرکت انقلاب اسلامی بسیار مهم است.
وزیر سابق فرهنگ و ارشاد اسلامی بیان کرد: وقتی از آمریکا صحبت می کنیم صحبت از جنایات ۱۰۰ ساله این نظام استکباری است به گونه ای که این کشور در بیش از ۶۰ کودتا و جنگ داخلی حضور مستقیم داشته اند.
حسینی ادامه داد: خوی استکباری آمریکا باعث شده بود که خیال و توهم مدیریت جهانی داشته باشد ولی با ظهور انقلاب اسلامی همه این توهمات شکسته شد.
وی اضافه کرد: امروز باید برای جوانان تاریخ سیاه صدساله آمریکا را تبیین کنیم و جنایت هایی که انجام داده را برای نسل جوان بازخوانی کنیم.
وزیر سابق فرهنگ و ارشاد اسلامی با اشاره به اینکه امام از همان ابتدای مبارزات سوال مهمی را مطرح کردند و اینکه چرا نظام اسلامی باید تحت سیطره آمریکا باشد و این با مسلمان بودن ما تضاد دارد و لذا با تشکیل انقلاب اسلامی به دنبال استقلال همه جانبه ملت ایران بود افزود: تسخیر لانه جاسوسی انقلاب دومی بود که توسط دانشجویان شکل گرفت و اینکه می گویم لانه جاسوسی بسیاری از مدارک و اسناد وجود دارد که آمریکا به دنبال توطئه آفرینی علیه ملت ایران بوده و امروز همان اهداف را در عراق و لبنان دنبال می کند.
حسینی با تاکید بر اینکه امروز آمریکائی ها با ایجاد اختلاف دنبال شکستن وحدت امت اسلامی هستند افزود:آمریکا می خواهند با آتش افروزد میان مسلمانان اختلاف بیندازند.
وی ادامه داد: آمریکائی که زمانی داعش را به وجود آورده بود و از آن حمایت می کرد امروز خیال از بین بردن داعش را دارد و این روحیه استکباری آمریکا را نشان می دهد.
حسینی با اشاره به اینکه دلیل عمده ناآرامی ها و اعتراضات مردم عراق آمریکائی ها هستند گفت: ولی برخی مشکلات همچون ناکارآمدی مدیران هم وجود دارد ولی دلیل اصلی آن این است که آمریکا می خواهد سرمایه های این کشور را غارت کند.
وزیر سابق فرهنگ و ارشاد اسلامی بیان کرد: برخی ها در گذشته می گفتند اگر با آمریکائی ها درشت صحبت نکنیم و زبان آنها را بلد باشیم می توانیم مشکلات کشور را حل کنیم ولی تجربه شش ساله نشان داد نه تنها مذاکره و به آرامی سخن گفتن با آمریکا مشکلات را حل نمی کند بلکه شدت گستاخی آنها را بیشتر کرده است.
وی اضافه کرد: توطئه ها و فشارهای آمریکا در طول این چهل سال و به خصوص در این شش سال اخیر ملت ایران را با هم متحدتر کرده و اینکه آمریکا غیر قابل اعتماد است امروز برای همه ملت ایران ثابت شده است.
حسینی با اشاره به اینکه تجربه های گذشته ثابت کرده که در مقابل با استکبار باید با اقتدار و قدرت برخورد کرد. این منطق قرآن است و باید به آن عمل کرد افزود: جنایت های آمریکا در چهل سال اخیر نشان می دهد آمریکا به هیچ کس حتی دوستان و هم پیمانان خود رحم نمی کند و نمونه های آن امروز فراوان است.
وی ادامه داد: این روزها فرصت بسیار مناسبی برای نشان دادن هویت واقعی استکبار به جوانان است که باید از آنها استفاده کرد.
وی با تاکید بر اینکه مشکلات اقتصادی و معیشتی مردم ایران با اراده و به کارگیری ظرفیت های داخلی حل می شود اظهار کرد: ما امروز توانمندی ها و ظرفیت های بسیار مناسبی در کشور داریم که باید برای رفع نیازهای کشور و حتی کشورهای منطقه از آنها به درستی استفاده کنیم.
حسینی اضافه کرد: راهبردهای کلان مقام معظم رهبری همچون اقتصاد مقاومتی و مقاومت فعال می تواند کشور را از بحرانهای موجود نجات دهد.
وزیر سابق فرهنگ و ارشاد اسلامی با اشاره به اینکه امروز اندیشکده های آمریکائی اذعان دارند که آمریکا روبه افول است و امروز بدهی بیش از ۲۱تریلیون دلاری آمریکا و سهم ناچیز آن در اقتصاد دنیا نشان از این افول دارد گفت: افول آمریکا با ظهور انقلاب اسلامی شروع شده و در گام دوم انقلاب این افول با سرعت بیشتری ادامه پیدا می کند.
وی بیان کرد: ایران اسلامی به برکت به کارگیری همت های جهادی روز به روز باعث تقویت جبهه مقاومت می شود و اینکه امروز می توانیم جلوی ابرقدرت های دنیا ایستادگی کنیم نشان از این است که در راه اسلام و قرآن هستیم و این راه باید در گام دوم انقلاب با قدرت بیشتری ادامه پیدا کند.
حسینی با اشاره به اینکه امروز راه نفوذ آمریکا در انقلاب اسلامی بسته شده است خاطرنشان کرد: این باعث عصبانیت آنها شده و باید بگوئیم آمریکا باید از این عصبانیت بمیرد.
انتهای پیام/
