
# Tihotapec tudi krivo pričal

Published at: **2019-11-01T09:00:00+00:00**

Author: **Nada Černič Cvetanovski**

Original: [Slovenske novice](https://www.slovenskenovice.si/kronika/doma/clanek/tihotapec-tudi-krivo-prical-242743)

KRŠKO – Zgodba o nečloveškem prevozu 34 ilegalcev, strpanih v kombi, bi počasi že odšla v pozabo, saj sta bila akterja Josip Šafranko in Amir Kulenović že obsojena in že prestajata zaporno kazen, če se ne bi Šafranko ponovno znašel na sodišču. Tokrat 57-letnemu Hrvatu iz Velike Gorice, ki ga na spletnem omrežju označujejo kot »mednarodnega kriminalca, ki je več v zaporu kot doma«, v povezavi s tem primerom očitajo še krivo pričanje.
Potem ko je videl, da se je na sojenju zaradi ilegalnega prevoza tujcev malce preveč zapletel s svojimi izjavami, je dejanje raje priznal in nihče ga ni nič več vprašal. Ker pa njegov pajdaš Kulenović, nekoč je bil Amir Jahić in je že odsedel devetletno zaporno kazen zaradi drog, dejanja ni priznal, so po pravnomočnosti sodbe kot pričo poklicali Šafranka. Ta pa je po prepričanju tožilstva lagal, ko je malo olajšal Kulenovićevo vlogo, malo pa ga je potunkal. Zato mu zdaj grozi novih sedem mesecev zapora. 
Dogajalo se je 20. julija lani, ko sta se Šafranko in Kulenović s kombijem, v katerem je bilo stlačenih 34 prebežnikov, odpravila na pot. Iz Hrvaške naj bi prek Slovenije tujce prepeljala v Italijo. Do slovenske meje je vozil Šafranko, Kulenović pa je kombi spremljal z osebnim vozilom. Ko sta prispela na območje Gorjancev, sta se zamenjala. Šafranko je z osebnim avtomobilom odpeljal v izvidnico, za njim je v kombiju prebežnike vozil Kulenović. Izvidnik je opazil, da se približuje policijsko vozilo, zato je poklical voznika kombija.Ta je nemudoma zapeljal na gozdno jaso, tujce nagnal v gozd in sam nadaljeval pot. Policisti so ga ustavili, videli prazen kombi, a takoj posumili, za kaj gre. V bližnjem gozdu so odkrili izmučene in izčrpane prebežnike, ki so bili v slabem zdravstvenem stanju in dehidrirani, enega so odpeljali v bolnišnico. Med tujci so bili državljani Pakistana, Iraka, Irana in Somalije, po opravljenih policijskih postopkih in zdravniški oskrbi so jih predali hrvaškim varnostnim organom.Šafranko je krivdo torej priznal, a dejal, da ilegalcev ni prevažal zaradi denarja, temveč zato ker so se mu smilili, še posebno zato, ker je njegova žena muslimanka. Dodal je, da so celo bivali v njegovi hiši, ker jim je v motelu nasproti njegove hiše, kjer so bili nastanjeni prej, zmanjkalo denarja. Zdaj ko se je ponovno znašel na sodišču zaradi krivega pričanja, saj je trdil, da je kombi za prevoz ilegalcev kupil sam, ilegalce pa je vanj stlačil Kulenović, kar menda ne drži, pa pravi, da mu je hiša pogorela, žena pa umrla. Ima le kmetijska zemljišča in očitno precej poln kazenski list. Sicer pravi, da je bil na Hrvaškem obsojen le enkrat in da je ta kazen že izbrisana iz evidenc, a sodišče to še preverja. Kot lahko preberemo na hrvaških spletnih portalih, naj bi imel pred leti skupaj z ženo ilegalno javno hišo.
Šafranko si je zaradi prevoza ilegalcev prislužil leto in osem mesecev zapora, 6000 evrov stranske denarne kazni in štiriletni izgon iz Slovenije, Kulenović pa leto in tri mesece zapora, 1000 evrov denarne kazni, po prestani kazni pa bo štiri leta nezaželen v Sloveniji. Tožilec Bogdan Matjašič se je na sodbo pritožil. 
