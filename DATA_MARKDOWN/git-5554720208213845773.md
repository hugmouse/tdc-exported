
# अमिताभ बच्चन को बॉलीवुड इंडस्ट्री में हुए 50 साल, बेटे अभिषेक ने लिखा भावुक पोस्ट

Published at: **2019-11-07T06:56:05+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/amitabh-bachchan-completes-50-years-in-bollywood-abhishek-writes-emotional-post/271668/)

बॉलीवुड के महानायक अमिताभ बच्चन को फिल्मी दुनिया में आज 50 साल पूरे हो गए हैं। इस खास मौके पर उनके बेटे और अभिनेता अभिषेक बच्चन ने दिल को छू लेने वाला एक भावुक पोस्ट लिखा है। अभिषेक बच्चन का यह पोस्ट उनके फैंस को खूब पसंद आ रहा है। उन्होंने इस पोस्ट को शेयर करते हुए जाहिर किया कि उन्हें और सभी को अमिताभ पर कितना गर्व है।
अभिषेक ने सोशल मीडिया अकाउंट पर अमिताभ की एक पुरानी ब्लैक ऐंड वाइट तस्वीर शेयर करते हुए लिखा, ‘न सिर्फ एक बेटे बल्कि बतौर अभिनेता और फैन हम सभी महानता के गवाह हैं। तारीफ करने, सीखने और सराहना के लिए बहुत कुछ है। सिनेमा प्रेमियों की कई पीढ़ियां यह कह सकती हैं कि उन्होंने बच्चन के जमाने को देखा है।’ अभिषेक ने आगे अपने पिता को इंडस्ट्री में 50 साल पूरे करने पर बधाई दी। ‘फिल्म उद्योग में 50 साल पूरे करने पर पा को बधाई। अब हमें आगे के 50 सालों का इंतजार है। लव यू।’
अमिताभ बच्चन को फिल्मी दुनिया में आज 50 साल पूरे हो गए। बता दें कि, अमिताभ बच्चन ने साल 1969 में फिल्म ‘सात हिंदुस्तानी’ से बॉलिवुड में बतौर ऐक्टर कदम रखा था। इस मूवी में उनकी ऐक्टिंग को सराहा गया था। वहीं उन्हें करियर की दूसरी फिल्म ‘आनंद’ में अपने किरदार के लिए पहला फिल्मफेयर अवॉर्ड भी मिला था। सिर्फ देश ही नहीं पूरी दुनिया में अमिताभ बच्चन का काफी नाम है।
