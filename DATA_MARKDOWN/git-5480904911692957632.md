
# Svět se dostal do klimatické krize, je třeba jednat, varují vědci

Published at: **2019-11-05T18:08:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/svet-se-dostal-do-klimaticke-krize-je-treba-jednat-varuji-vedci/1817596?utm_source=rss&utm_medium=feed)

New York - Planeta se kvůli lidskému působení nachází ve stavu klimatické nouze a pokud se státy v nejbližší době neodhodlají k rozhodným krokům a nesníží radikálně emise skleníkových plynů, může to vést ke zhroucení ekosystémů a k tomu, že se Země stane částečně neobyvatelnou. Ve svém dnes zveřejněném prohlášení to uvedli vědci, kteří svým varováním chtějí před prosincovou Konferencí OSN o změnách klimatu (COP25) oslovit zejména politiky. Výzvu podepsalo přes 11.000 akademiků ze 153 zemí světa včetně desítek odborníků z Česka.
Výzvu, kterou zveřejnil i odborný časopis Bioscience Magazine, dala dohromady skupina vědců z americké univerzity v Oregonu pod vedením Williama Ripplea a Christophera Wolfa.
"Vědci mají morální povinnost lidstvo zřetelně varovat před jakoukoli katastrofickou hrozbou a říci jasně, jak se věci mají. Na základě této povinnosti a shromážděných dat jednoznačně prohlašujeme... že na planetě Zemi nastala klimatická nouze," stojí v textu, pod nějž připojilo své podpisy 11.331 pracovníků univerzit, odborných pracovišť a výzkumných center z celého světa. Mezi signatáři jsou i desítky akademiků z Akademie věd České republiky a z několika českých univerzit.
Podle výzvy se za posledních 40 let navzdory jednoznačným varováním o škodlivosti změn klimatu a jejich potenciálně katastrofickým důsledkům dosud nedospělo k přijetí takových opatření, která by pomohla emise skleníkových plynů snížit. "Změna klimatu podle předpovědí dalekosáhle ovlivní podmořský, vodní a pozemský život, od planktonu po korály a ryby až k lesům. Proto naléhavě potřebujeme jednat," uvádějí autoři prohlášení. "Klimatická krize je tady a prohlubuje se mnohem rychleji, než většina odborníků očekávala. Je vážnější, než jsme předpokládali, a ohrožuje přírodní ekosystémy a osud lidstva," dodávají.
Aby řetězové reakce postupně nenávratně nenarušily ekosystémy, jednotlivé společnosti a jejich hospodářství a neučinily některé oblasti planety trvale neobyvatelnými, je třeba změnit způsob života a odhodlat se i k mnoha drastickým rozhodnutím, tvrdí odborníci. Podle nich se tato rozhodnutí musejí týkat například populační politiky, energetiky či technologií. "Klimatická krize je úzce propojená se stoupajícím požíváním výhod životního stylu spojeného s ekonomickým dostatkem," tvrdí odborníci.
Zástupci desítek zemí se chystají na konferenci OSN o změnách klimatu (COP25), která bude začátkem prosince v Madridu a kde bude řeč zejména o realizaci pařížské klimatické dohody z roku 2015. Tato dohoda si za hlavní cíl klade udržet ve srovnání s předindustriálním obdobím zvyšování teploty výrazně pod dvěma stupni Celsia a co nejvíce se přiblížit hodnotě 1,5 stupně, což by snížilo riziko a dopady klimatických změn. Signatáři dohody se zavázali, že výrazně omezí ve svých zemích emise, především oxidu uhličitého. Spojené státy, které statistiky označují za druhého největšího světového znečišťovatele po Číně, ale v pondělí oznámily, že zahájily proces odstoupení od této dohody.
Spolupráce Číny a evropských států při snižování emisí je do budoucna klíčová. Prohlásil to dnes francouzský prezident Emmanuel Macron při zahájení mezinárodního dovozového veletrhu v Šanghaji. Podle Elysejského paláce mají Paříž s Pekingem ve středu oznámit podepsání asi 40 obchodních dohod v různých průmyslových odvětvích. Francie je jednou z 15 zemí, které mají na veletrhu status čestného hosta, stejně jako Česká republika. Česko má v Šanghaji dvě expozice, informovalo dnes české ministerstvo průmyslu a obchodu.
Macron prohlášení o omezování produkce skleníkových plynů učinil jen den poté, co Spojené státy oficiálně oznámily OSN, že zahájily proces odstoupení od pařížské klimatické dohody z roku 2015. USA jsou první zemí, která od smlouvy odstupuje. Podle prezidenta Donalda Trumpa poškozuje dohoda schválená vládou jeho předchůdce Baracka Obamy americkou ekonomiku, zrušila by pracovní místa a stála by Američany biliony dolarů. Trump rovněž poukazuje na to, že USA by kvůli dohodě platily nespravedlivě vysokou cenu oproti dalším zemím, jakou jsou například Čína či Indie.
"Pokud chceme plnit pařížskou dohodu, budeme muset příští rok dále rozšířit své závazky ke snížení emisí a budeme muset potvrdit nové závazky pro období do roku 2030 a do roku 2050. Spolupráce mezi Čínou a Evropskou unií je v tomto ohledu rozhodující," uvedl Macron. Kromě obchodních smluv spolu mají francouzský a čínský prezident podepsat ve středu text obsahující pasáž o neodvolatelnosti pařížské dohody.
Hlavním cílem klimatické úmluvy je udržet zvyšování teploty ve srovnání s předindustriálním obdobím výrazně pod dvěma stupni Celsia a co nejvíce se přiblížit hodnotě 1,5 stupně. To by snížilo riziko a dopady klimatických změn. Signatáři dohody se zavázali, že proto dále výrazně omezí produkci skleníkových plynů, především oxidu uhličitého.
"Potřebujeme, aby se Čína a její trh více otevřely," prohlásil rovněž při zahájení veletrhu Macron. Peking podle něj za poslední roky učinil řadu příznivých kroků včetně snížení dovozních cel, či reforem ve finančním sektoru. Macron však vyzval k upevnění a prohloubení těchto změn.
"Dveře Číny se budou stále více otevírat," odpověděl prezident Si svému protějšku. S odkazem na současnou obchodní válku mezi Pekingem a Washingtonem se naopak vymezil proti protekcionismu a jednostrannému postupu v obchodních vztazích.
Na veletrhu jsou ve dvou expozicích také čeští podnikatelé. V první z nich se prezentuje třináct firem z automobilového a leteckého průmyslu, biotechnologií a nanotechnologií, optiky, laserů či strojírenství. Ve druhé expozici se návštěvníci veletrhu mohou seznámit se čtrnácti českými společnostmi z oblasti sklářství a designu.
Podle náměstkyně českého ministra průmyslu a obchodu Martiny Tauberové se český export do Číny v posledních pěti letech zvyšuje a loni zaznamenal meziroční nárůst sedm procent. Cílem české vlády je změnit negativní obchodní bilanci podporou pronikání menších a středních firem na čínský trh, a to i v méně rozvinutých regionech. Hlavní možnosti rozvoje exportu vidí vláda v oblasti leteckého, těžebního, důlního a energetického průmyslu.
