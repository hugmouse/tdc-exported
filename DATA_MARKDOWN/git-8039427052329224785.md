
# ‘మీకు మాత్ర‌మే చెప్తా’ మూవీ రివ్యూ

Published at: **2019-11-01T12:50:00+00:00**

Author: ****

Original: [Andhrajyothy](https://www.andhrajyothy.com/pages/cinema_article?SID=943665)

Ph: 88865 47666ప్రవేశం ఉచితం ADVT

        ‘పెళ్ళిచూపులు’ చిత్రంతో ద‌ర్శ‌కుడిగా ప‌రిచ‌య‌మైన త‌రుణ్‌భాస్క‌ర్, ద‌ర్శ‌కుడిగా పెద్ద స‌క్సెస్‌ను సొంతం చేసుకున్నాడు. అదే చిత్రంతో రైట‌ర్‌గా నేష‌న‌ల్ అవార్డ్‌ని కూడా సొంతం చేసుకున్నాడు. కాగా..మహాన‌టి, ఫ‌ల‌క్‌నుమాదాస్ వంటి చిత్రాల్లో న‌టించి న‌టుడిగా కూడా ఆక‌ట్టుకున్నాడు. ఇప్పుడు ‘మీకు మాత్ర‌మే చెప్తా’ చిత్రంతో హీరోగా ట‌ర్న్ అయ్యాడు. ఆస‌క్తిక‌ర‌మైన విష‌య‌మేమంటే ‘పెళ్ళిచూపులు’ చిత్రంలో హీరోగా న‌టించిన విజ‌య్ దేవ‌ర‌కొండ ఈ చిత్రానికి నిర్మాతగా వ్య‌వ‌హ‌రిస్తే, ఆచిత్రాన్ని డైరెక్ట్ చేసిన త‌రుణ్ భాస్క‌ర్ హీరోగా మారాడు. మరి ఈ సినిమాతో త‌రుణ్ భాస్క‌ర్ హీరోగా ఎలాంటి స‌క్సెస్‌ను సొంతం చేసుకున్నాడు. ప్రేక్ష‌కుల‌ను మెప్పించాడా? లేదా? అనే విష‌యాల‌ను తెలుసుకోవాలంటే సినిమా క‌థ‌లోకి వెళ‌దాం..
      
 

        బ్యాన‌ర్‌: కింగ్ ఆఫ్ ది హిల్ ఎంట‌ర్‌టైన్‌మెంట్‌
      

        న‌టీన‌టులు: తరుణ్ భాస్కర్, అభినవ్ గోమటం, అనసూయ భరద్వాజ్, వాణి భోజన్ ప్రధాన పాత్రల్లో నటిస్తుండగా.. పావని గంగిరెడ్డి, నవీన్ జార్జ్ థామస్, అవంతిక మిశ్రా, వినయ్ వర్మ,జీవన్ త‌దిత‌రులు
      

        సంగీతం: శివ‌కుమార్‌
      

        సినిమాటోగ్ర‌ఫీ: మ‌ద‌న్ గుణ‌దేవా
      

        ఆర్ట్‌: రాజ్‌కుమార్‌
      

        నిర్మాతలు : విజయ్ దేవరకొండ, వర్ధన్ దేవరకొండ.
      

        రచన-దర్శకత్వం: స‌మీర్ సుల్తాన్
      
 

        క‌థ‌:
      
రాకేష్‌(త‌రుణ్ భాస్క‌ర్‌), కామేష్‌(అభిన‌వ్ గోమ‌టం) చిన్న‌నాటి నుండి మంచి స్నేహితులు. ఓ చిన్న టీవీ ఛానెల్‌లో ప‌నిచేస్తుంటారు. రాకేష్‌కి త‌ను ప్రేమించిన అమ్మాయితో పెళ్లి ఫిక్స‌వుతుంది. రాకేష్‌కి కాబోయే భార్య.. త‌న భ‌ర్త సిగ‌రెట్స్‌, మందు, అమ్మాయిల‌కు దూరంగా ఉండాల‌ని అనుకుంటుంది. అయితే అన్ని అల‌వాట్లున్న రాకేష్.. ప్రేమ కోసం అబ‌ద్ధం చెబుతాడు. పెళ్లి తేది ఖ‌రార‌వుతుంది. అదే స‌మ‌యంలో రాకేష్ న‌టించిన ఓ ఆగిపోయిన సినిమాలో బూతు వీడియో ఒక‌టి ఆన్‌లైన్‌లో లీక్ అవుతుంది. పెళ్లి రెండు రోజుల ముందు వీడియో లీక్ కావ‌డంతో రాకేష్ ఎంతో భ‌య‌ప‌డ‌తాడు. త‌న పెళ్లి ఎక్క‌డ ఆగిపోతుందోన‌ని భ‌య‌ప‌డ‌తాడు. ఆ స‌మ‌యంలో త‌న స్నేహితులు కామేష్‌, పాపాతో క‌లిసి హ్యాక‌ర్‌ను క‌నిపెట్టే ప్ర‌య‌త్నం చేస్తారు. చివ‌ర‌కు వీడియో ఉన్న లింక్‌ను హ్యాక్ చేసి డిలీట్ చేశారా? అస‌లు ఆ వీడియో అప్‌లోడ్ చేసిందెవ‌రు? ఆ వీడియో కార‌ణంగా రాకేష్ ఎలాంటి స‌మ‌స్య‌ల‌ను ఎదుర్కొన్నాడ‌నేది తెలుసుకోవాలంటే సినిమా చూడాల్సిందే.
 

        విశ్లేష‌ణ‌:
      
త‌న‌కు హీరోగా బ్రేక్ ఇచ్చిన త‌రుణ్ భాస్క‌ర్‌ను హీరోగా పెట్టి సినిమా చేయాలేనుకోవ‌డం ధైర్య‌మే. విజ‌య్ దేవ‌రకొండ అలాంటి ప్ర‌య‌త్నాన్ని ధైర్యంగా చేశాడు. త‌రుణ్‌ని హీరోగా పెట్టి ష‌మీర్ సుల్తాన్ అనే కొత్త దర్శ‌కుడితో సినిమా చేశాడు. మ‌న ఫోన్‌లోని ఓ వీడియో లీక్ అయిన‌ప్పుడు మ‌నం ప‌డే టెన్ష‌న్ ఎలా ఉంటుంది? అనే పాయింట్‌ను తెర‌పై చ‌క్క‌గా చూపించాడు స‌మీర్ సుల్తాన్‌. సినిమా అంతా ఈ పాయింట్ మీద‌నే న‌డుస్తుంది. సినిమాలో పాత్ర‌లు కూడా ప‌రిమితంగానే ఉన్నాయి. ప‌రిమిత‌మైన పాత్ర‌ల‌తో ష‌మీర్ సినిమాను తెర‌కెక్కించిన తీరు బావుంది. త‌రుణ్‌భాస్క‌ర్‌ను ఏదో హీరోగా చూపించాల‌నే తాపత్రయంతో కాకుండా.. క‌థానుగుణంగా ఉండే పాత్ర‌ధారిగా చ‌క్క‌గా ఎలివేట్ చేశాడు. రెగ్యుల‌ర్ క‌మ‌ర్షియ‌ల్ సినిమాల‌కు భిన్న‌మైన సినిమా. క‌థ‌నం ఇది వ‌ర‌కు కొన్ని సినిమాల్లో చూపించిన‌ట్లే ఉన్నా.. ఎంట‌ర్‌టైనింగ్‌గా క‌థ‌ను ముందుకు తీసుకెళ్ల‌గ‌లిగాడు ద‌ర్శ‌కుడు ష‌మీర్. ఇక అభిన‌వ్ గోమ‌టం న‌ట‌న సినిమాకు ప్ల‌స్ అయ్యింది. త‌న‌దైన న‌ట‌తో అభినవ్ ప్రేక్ష‌కుల‌ను న‌వ్వించాడు. ఇక అన‌సూయ భ‌రద్వాజ్ కీల‌క పాత్ర‌లో న‌టించింది. మ‌ద‌న్ గుణ‌దేవా కెమెరా వ‌ర్క్‌ బావుంది. శివ‌కుమార్ బ్యాక్‌గ్రౌండ్ స్కోర్ బావుంది. వాణి భోజన్ ప్రధాన పాత్రలో నటించగా.. పావని గంగిరెడ్డి, నవీన్ జార్జ్ థామస్, అవంతిక మిశ్రా, వినయ్ వర్మ త‌దిత‌రులు వారి వారి పాత్ర‌ల పరిధి మేర చ‌క్క‌గా న‌టించారు. సెకండాఫ్ అంతా ల్యాగ్‌గా అనిపిస్తుంది. సినిమాలో ఎక్కువ ట్విస్టులు లేవు. క‌థంతా ఓ పాయింట్ చుట్టూనే తిరుగుతుంది. ఫ‌స్టాప్ కాస్త ఫ‌న్నీగా న‌డిచినా వ‌న్ టైమ్ వాచింగ్ మూవీ.
 

        బోట‌మ్ లైన్‌: మీకు మాత్ర‌మే చెప్తా... ట్రైల‌ర్‌లోనే చెప్పేశారు
      

        రేటింగ్‌: 2..25/5
      
