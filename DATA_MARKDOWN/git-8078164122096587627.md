
# C’è Brescia-Torino, Mazzarri si schiera con Balotelli: «È un campione e un pericolo costante»

Published at: **2019-11-07T22:00:00+00:00**

Author: **Giampiero Timossi**

Original: [Corriere della Sera](https://www.corriere.it/sport/19_novembre_08/c-brescia-torino-mazzarri-si-schiera-balotelli-campione-pericolo-costante-35f5a9f8-0262-11ea-9239-aaac9df492cd.shtml)

Sarà solo, ma anche no. Mario Balotelli ha già vinto una sfida, sabato ne giocherà un’altra. Ore 15, c’è Brescia-Toro. Sfida delicata: i padroni di casa sono in coda alla classifica, i granata devono rompere un trend negativo di quattro sconfitte nelle ultime quattro trasferte. E un solo gol nelle ultime cinque gare. È l’esordio in panchina di Fabio Grosso. Domenica dopo la sconfitta, gli insulti razzisti e la rabbia di «Balo», il Brescia aveva deciso di esonerare Eugenio Corini. Balotelli lo aveva ringraziato, il giorno dopo e dopo tutto: «Grazie, come uomo e come allenatore».
Oggi cambia tutto, o forse niente. Balotelli dovrebbe giocare solo al centro dell’attacco. Così avrebbe scelto Grosso, allenatore all’esordio in una serie A che ha fretta di far ballare panchine. «La squadra nel derby meritava un altro risultato, ma ha ritrovato compattezza e lo ha dimostrato, carattere e si è visto anche in allenamento, ora in campo servirà un 20 per cento in più. Il momento? Ne ho visti e affrontati altri di periodi difficili, non è certo una novità». Questo invece dice Walter Mazzarri, allenatore del Torino. Lui, dopo Ancelotti, è il tecnico con più presenze in serie A. Ne ha viste tante, ma a qualcosa no, non riesce ad abituarsi, anzi non vuole. Gli chiedete dell’avversario? «Scusate, rispetto il Brescia, ma penso alla mia squadra, non agli avversari».
Gli domandate del caso Balotelli? Mazzarri non ci sta, non dribbla, non schiva. Si aggiusta il dolcevita granata sotto la giacca blu e parte: «È un campione, un pericolo costante, ha qualità, lo ha dimostrato. Però non è solo di questo che vorrei parlare». Appunto, viva Mazzarri: «Sto con Balotelli, perché qualcuno crede che ci possa essere un’altra opzione? Va bene, io no. E la cosa che mi meraviglia, che mi lascia senza parole, è che nel 2019 si debba ancora parlare di razzismo, in Italia, nel mondo. Invece purtroppo è così e quelle cose vanno combattute».
Come? L’allenatore granata non si sottrae, fa un altro strappo alla regola. Parla dei suoi giorni in Inghilterra, obiettivo raggiunto, ma ricordo come altri: «Vero, non ritorno quasi mai su quanto fatto in Premier, ma stavolta lo faccio: in Inghilterra anche la violenza verbale è punita, vorrei fosse così anche in Italia, sosteniamo la nostra squadra, non offendiamo nessuno, avversari compresi». È così che non si lascia solo Balotelli: in area, in campo, in uno stadio, in giro. Certe volte è la stessa cosa. Bella cosa.
