
# Dopingsjokk i NBA: - Aldri sett det før

Published at: **2019-11-06T22:11:25+00:00**

Author: **Fredrik Stuve**

Original: [Dagbladet.no](https://www.dagbladet.no/sport/dopingsjokk-i-nba---aldri-sett-det-for/71788269)

Doping har lenge vært et tema som de profesjonelle idrettene i USA har styrt unna.
Tirsdag ble det kjent at Atlanta Hawks-spiller John Collins, i sin andre sesong i NBA og et stort framtidshåp for sørstats-laget hadde blitt tatt for bruk av veksthormoner.
Straffen?

        En suspensjon i 25 kamper av en basketballsesong hvor vært lag har 82 kamper på kalenderen. Dermed vil 22-åringen bare gå glipp av omkring to og en halv måned med basketball, samt lønn over den samme perioden.
      
Dopingsaken kommer bare to uker etter at en annen ung og særdeles lovende spiller, fjorårets førstevalg i NBAs draft, DeAndre Ayton også ble utestengt for bruk av et vanndrivende middel, som kan brukes for å skjule bruk av prestasjonsfremmende stoffer.
- Det har jeg aldri sett før. Alle andre eksempler jeg kan komme på er enten spillere som har vært lenge i ligaen og er på en nedadgående kurve, eller notoriske sløvinger som har havnet utpå, sier Viasat-kommentator Arnstein Friling og fortsetter:
- Dette er noe annet, Ayton og Collins er potensielle all-stars i år eller de neste åra. Med veksthormoner og vanndrivende midler, da snakker vi om mer tradisjonell doping.
Faktisk har tre av tretten tilfeller av utestengelser for bruk av prestasjonsfremmende midler kommet i løpet av de siste månedene, ettersom også veteranen Wilson Chandler ble utestengt for det samme nylig.
Så hva er årsaken til at utestengelsene kommer akkurat nå og så hyppig?
Siden 80-tallet har Friling fulgt idretten tett og kommentert basketball på norsk tv i mange år. Han mener dopingsakene til Collins og Ayton kan tyde på at idretten nå har kommet helt i grensen av hva mennesker fysisk kan få til.
- Antallet sprinter økes, utøvernes presses mer til det ekstreme fysisk. Jo drøyere fysisk du er, jo bedre blir laget, alt gjennomføres mer ekstremt, da begynner du å pushe grensene for hva som går. Vi snakker om, etter min mening, de råeste fysiske menneskene som finnes, du blir eksponert veldig raskt om du ikke henger med, sier Friling.
- Dette blir selvfølgelig bare spekulasjon for vi sitter ikke med innsideinformasjon, men det er klart at når det er 2-3 tilfeller i en liga som er helt ukjent med det, og vi vet at det fysiske er enda mer i fokus nå enn for 15-20 år siden begynner jeg å tenke, fortsetter han.
Den anerkjente basketball-journalisten Brian Windhorst hos ESPN mener de to sakene er ødeleggende for sporten.
- En av to ting skjer akkurat nå. Enten har vi en økning i bruk av prestasjonsfremmende midler eller så har vi spillere som går til folk og får tilskudd som de ikke kan stole på. Uansett er det ikke bra, sier Windhorst i ESPN-showet The Jump.

        I det daglige programmet om basketball hos den amerikanske sportsgiganten ESPN, bemerker Windhorst at begge de to unge spillerne har fått kritikk for manglende styrke og størrelse i sin spede NBA-karriere.
      
- Collins har blitt beskyldt for å være for lett å skubbe unna i duellene når han spiller forsvar. Etter hva jeg har lest brukes stoffet han er tatt for til å bygge vekt. Den samme kritikken fikk også Ayton, sier Windhorst videre.
Han mener sakene vil sette en støkk i hele NBA-miljøet.
- Selv om de ikke bevisst har jukset, har de stolt på folk til å gi dem ting som tydelig ikke er til å stole på. Jeg tror at hele ligaen nå revurderer hva de tar og hvem de stoler på, sier Windhorst videre.
I reglementet til NBA står det at en spiller som bryter ligaens antidopingreglement får en utestengelse på 25 kamper og ved sin neste blir straffen 55 kamper. Først ved et tredje brudd på reglene vil spilleren ha mulighet til å bli utestengt for godt.

        En viktig del av årsaken til at reglementet gir så korte straffer kommer av måten amerikansk idrett er strukturert. Spillerorganisasjonen NBPA (National Basketball Players Association) har nemlig stor innflytelse på reglementet rundt ligaen. Spillerne og lageierne fordeler inntektene ligaen generer gjennom en tariffavtale mellom NBA og spillerorganisasjonen.
      
Det gjør at spillerne har langt mer makt enn hva man finner i andre typer idretter.
- Hvis man ser i et lengre perspektiv så er det ikke vanlig at man tas for sånne ting, selv om det har skjedd. Det er i stor grad vært slik at NBA ser på seg selv tilsynelatende som helt frikoblet fra vanlig testing og WADA (Verdens antidopingbyrå, journ.anm.) og at utøverens grunnlovsfestede rettigheter står veldig sterkt.
I NBA har det vært vanlig at spillerne testes 2-4 ganger i året, og alltid på forhåndsavtalte tidspunkt.
- Det er ikke ubegrenset testing slik som det er i for eksempel i utholdenhet. Å prøve å innføre et WADA eller testregime à la langrenn der er helt utenkelig. Therese Johaug hadde neppe vært utestengt i to år der for bruk av en leppekrem, forklarer Friling.
Nåværende Detroit Pistons-spiller Derrick Rose, som ble kåret til ligaens mest verdifulle spiller i 2011, sa i et intervju med ESPN samme år at ligaen hadde et stort dopingproblem, og sa det var en sjuer på en skala fra én til ti.
- Det er stort problem, og jeg mener vi trenger at alle spiller på like vilkår, hvor ingen har den fordelen.
Seinere trakk Rose tilbake uttalelsen og hevdet at han ikke husket å ha blitt spurt spørsmålet og at han i tilfelle hadde misforstått hva han ble spurt om.

        En av historiens mestvinnende NBA-trenere, George Karl, skrev i sin selvbiografi for to år siden at han mente idretten hadde et dopingproblem, skriver NBC Sports.
      
- Vi har en grundigere dopingprogram enn NFL eller MLB, noe vi alltid skryter av. Men vi har fortsatt dopingproblem … Hvorfor drar alle spillerne til Tyskland utenfor sesongen? Jeg tviler på at det er på grunn av sauerkrauten, bemerket Karl spydig.
