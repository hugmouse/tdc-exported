
# Ξάνθη-Ολυμπιακός 0-0: Εγκλωβίστηκε στα Πηγάδια!

Published at: **2019-11-02T22:05:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/greece/595481/ksanthiolympiakos-00-egklovistike-sta-pigadia)

Η Ξάνθη ήταν καλά διαβασμένη και κατάφερε να περιορίσει τον Ολυμπιακό, ο οποίος έμεινε στο μηδέν και έχασε πολύτιμο έδαφος στην μάχη του τίτλου! Καλύτερος ήταν ο Ολυμπιακός απέναντι στην Ξάνθη, αλλά άστοχος, με το 0-0 να είναι το τελικό αποτέλεσμα. Οι «ερυθρόλευκοι» πίεσαν ασφυκτικά τους γηπεδούχους, παίζοντας σχεδόν μονότερμα, αλλά δεν μπόρεσαν να παραβιάσουν την εστία του πολύ καλού Αμπάντ. Η Ξάνθη απείλησε ελάχιστα την εστία του Σα, ωστόσο αμύνθηκε σωστά και πήρε τον βαθμό της ισοπαλίας. Επιθετικά ξεκίνησε ο Ολυμπιακός το παιχνίδι στα Πηγάδια με την Ξάνθη. Οι «ερυθρόλευκοι» είχαν την κατοχή και προσπαθούσαν να απειλήσουν. Στο 7’ ο Γκιλιέρμε με καλή εκτέλεση του φάουλ, έστειλε τη μπάλα δίπλα από την εστία του Αμπάντ. Οι Ελ Αραμπί, Μπουχαλάκης, Τσιμίκας έκαναν κάποια σουτ, αλλά δεν μπόρεσαν να ανησυχήσουν τον τερματοφύλακα της Ξάνθης. Οι γηπεδούχοι είχαν περιοριστεί στα αμυντικά τους καθήκοντα και στο πρώτο ημίχρονο δεν είχαν τελική προσπάθεια στην εστία του Σα. Ο Ολυμπιακός είχε στο 40’ μια καλή στιγμή, αλλά το σουτ του Ποντένσε δεν βρήκε στόχο. Η εικόνα του αγώνα δεν άλλαξε πολύ στο δεύτερο ημίχρονο, με τον Ολυμπιακό να πιέζει, ενώ η Ξάνθη προσπάθησε κάπως να ισορροπήσει. Ο Μαρτίνς έκανε πιο επιθετικό το σχήμα των «ερυθρόλευκων», με την είσοδο των Μασούρα, Γκερέρο. Στο 70’, το σουτ του Γκερέρο δεν βρήκε στόχο, ενώ στο 75’ ο ίδιος έπιασε την κεφαλιά, αλλά ο Αμπάντ απέκρουσε σωτήρια. Στο 79’ το σουτ του Μπουχαλάκη καλό, αλλά άστοχο, ενώ στο 82’ η κεφαλιά του Ελ Αραμπί πέρασε άουτ. Στο 86’ η καλή εκτέλεση φάουλ από τον Εντουάρντο, έστειλε τη μπάλα στην εξωτερική πλευρά των δικτύων. Παρά τις τελευταίες προσπάθειες, ο Ολυμπιακός δεν μπόρεσε να πετύχει γκολ, με το 0-0 να είναι το τελικό αποτέλεσμα. 
