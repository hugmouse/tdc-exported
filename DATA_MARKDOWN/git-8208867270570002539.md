
# Kia Futuron, concept in salsa elettrica

Published at: **2019-11-07T16:30:00+00:00**

Author: ****

Original: [Repubblica.it](https://www.repubblica.it/motori/sezioni/prodotto/2019/11/08/news/kia_futuron_concept_in_salsa_elettrica-240514537/)

Un concept per Kia. Il colosso coreano ha scelto la passerella del China International Import Expo (CIIE) di Shanghai per svelare in anteprima mondiale il Futuron, un Suv coupé elettrico che anticipa il design dei futuri modelli Kia. Il nome nasce dalla fusione delle parole Future e On, per suggerire la natura futuristica e “vibrante” dei prossimi Suv della casa. Con una lunghezza di 4.850 mm, un’altezza di 1.550 mm, un passo di 3.000 mm e l’elevata altezza da terra tipica dei Suv, Futuron propone un corpo vettura snello che trasmette un forte senso di dinamismo. A rendere possibili forme così audaci contribuisce anche il powertrain elettrico. La batteria ad alta capacità è montata sotto il pianale e fornisce l’energia elettrica ai quattro potenti motori elettrici, uno per ruota. Il nuovo Concept Kia è equipaggiato con la tecnologia LiDAR (Light Detection and Ranging), una suite di sensori in grado di fornire funzioni di guida autonoma di Livello 4, consentendo al veicolo di procedere in modo autonomo e “a mani libere” nella maggior parte delle condizioni. I sistemi luminosi che circondano quasi interamente l’esterno adottano nuove funzionalità giocose e interattive, capaci di reagire agli stimoli dell’ambiente esterno e di suscitare una stretta connessione tra veicolo e passeggeri, anche prima di salire a bordo. Nella sezione anteriore, Futuron Concept presenta una nuova reinterpretazione dell’ormai iconico “tiger nose”, da oltre un decennio la firma del design Kia. Pur mantenendo l’identità di massima del frontale comune ai modelli della gamma, i designer ne hanno ampliati i confini, esteso la forma per creare una nuova idea di “tiger face”. La parte anteriore ricorda quella del concept elettrico Imagine presentato da Kia al Salone di Ginevra 2019, e sottolinea la ricerca stilistica e l’evoluzione del design che anticipa i futuri modelli elettrici del marchio. Grazie all’ampliata “tiger face”, la griglia di Futuron incorpora i fari che adottano per la prima volta l’innovativo design Star Cloud che conferisce all’auto una nuova e scintillante firma luminosa. Star Cloud non solo sottolinea stilisticamente la nuova forma del frontale, ma incarna anche un nuovo concetto di illuminazione per Kia, che trae ispirazione dalle nebulose visibili nel cielo notturno, creando un mosaico luminoso grazie alla tecnologia matrix LED. La firma luminosa Star Cloud caratterizza anche la parte posteriore della vettura, rendendo Futuron assolutamente unico. E’ un omaggio anche alla cultura cinese, grazie a una superficie luminosa il cui trattamento “Dragon Skin” ricorda appunto la pelle a squame del drago, con la sua lucente armatura uno degli animali più presenti nella mitologia e nella cultura cinese. Il powertrain elettrico di Futuron, integrato con sistemi di guida autonoma di Livello 4, ha consentito la creazione di una abitacolo spazioso e flessibile. I due sedili anteriori sono realizzati con materiali flessibili che consentono di passare da una posizione di guida verticale a una posizione di “riposo” reclinata, una soluzione che ricorda da vicino la flessibilità e il comfort offerti dalle compagnie aeree nei posti di prima classe. Con l’attivazione delle funzioni di guida autonoma, i due sedili anteriori si reclinano, mentre il volante si ritrae, riducendo l’affaticamento nei lunghi viaggi. Gli interni di Futuron riflettono la natura fortemente tecnologica tipica della guida autonoma, con superfici che scorrono ininterrottamente dal cruscotto attraverso i pannelli delle porte senza interruzioni. Le porte ripropongono l’illuminazione Star Cloud con gli stessi motivi ritrovabili all’esterno dell’auto, creando un ambientale interattivo molto suggestivo. Il sistema di ventilazione è integrato nel motivo a squame Dragon Skin. Una delle caratteristiche più importanti dell’abitacolo è il cockpit che avvolge il conducente. La speciale interfaccia graphical user interface (GUI) si estende dalla portiera lato conducente fino ad avvolgere la zona attorno al volante in un arco continuo. In questo modo il quadro strumenti è tutt’uno con il display al centro del cruscotto, a sua volta collegato al display integrato all’interno della superficie del volante stesso. L’interfaccia GUI è resa possibile dall’intelligenza artificiale ed è capace di mostrare numerose informazioni utili sull’auto e sulle funzioni di guida autonoma, sul powertrain e sulla navigazione.
