
# O2 zvýšila za tři čtvrtletí výnosy na 28,6 miliardy, zisk klesl

Published at: **2019-11-01T07:01:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/o2-zvysila-za-tri-ctvrtleti-vynosy-na-28-6-miliardy-zisk-klesl/1815802?utm_source=rss&utm_medium=feed)

Praha - Operátor O2 zvýšil letos od ledna do konce září konsolidované provozní výnosy meziročně o 1,4 procenta na 28,62 miliardy korun. Čistý zisk kvůli vyšším odpisům klesl o 4,6 procenta na 4,02 miliardy korun. Pokles se ale ve třetím čtvrtletí proti předchozím kvartálům zpomalil. Společnost to dnes oznámila v tiskové zprávě.
O2 zaznamenala v ČR růst výnosů v segmentu pevných linek i v mobilní síti shodně o 1,2 procenta na 8,1 miliardy, respektive 15 miliard Kč. Hlavními zdroji nárůstu byly mobilní data, finanční služby a O2 TV. Pokles zisku souvisí se zvýšenými investicemi v loňském roce, které se projevily letošním nárůstem odpisů majetku. Provozní zisk EBITDA vzrostl o téměř 12 procent na 9,3 miliardy Kč.
"Vysoké investice v roce 2018 navýšily účetní odpisy a snížily náš čistý zisk v roce 2019. Investice mířily do růstových oblastí a společně s novou produktovou nabídkou přispívají k dalšímu růstu. Provozní zisk roste, čistý zisk již vykazuje pozitivní trend, naše strategie funguje," vysvětlil místopředseda představenstva a finanční ředitel Tomáš Kouřil.
Operátor měl na konci září 5,62 milionu mobilních zákazníků, z toho 3,22 milionu tvořili smluvní klienti. Tři čtvrtiny telefonů v síti O2 spadají do kategorie chytrých zařízení. Spotřeba mobilních dat díky větším objemům v tarifech meziročně narostla o 30 procent. Počet zákazníků některého z tarifů služby O2 TV, která funguje na pevné lince od O2 i na internetovém připojení od jakéhokoliv poskytovatele, dosáhl letos k 30. září celkem 406.000, což je o třetinu víc než loni. Počet zákazníků vysokorychlostního internetu se zvýšil o 21.000 na 830.000.
"Naše výsledky ukazují, že rozhodnutí nabídnout zákazníkům internet na doma, O2 TV a mobilní tarify v balíčcích O2 Spolu bylo správné. Aktuálně si nový mobilní tarif pořizuje 70 procent zákazníků právě v balíčcích O2 Spolu a celá třetina z nich volí tarif s neomezenými daty. Do nabídky sportovního obsahu jsme nově zařadili anglickou fotbalovou Premier League, čímž jsme potvrdili pozici O2 TV jakožto platformy nabízející na jednom místě nejlepší sportovní a filmový obsah," uvedl předseda představenstva a generální ředitel O2 Jindřich Fremuth.
Dceřiná společnost O2 Slovakia zvýšila výnosy o 2,6 procenta na 5,67 miliardy korun. Celkový počet aktivních zákazníků dosáhl 2,1 milionu, zákaznická báze mobilních smluvních služeb byla 1,36 milionu.
Majoritním vlastníkem O2 je s podílem přes 80 procent investiční skupina PPF nejbohatšího Čecha Petra Kellnera. Ta tento týden oznámila koupi mediální skupiny CME, do které patří i televize Nova.
