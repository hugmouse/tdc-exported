
# ऑड-ईवन के खिलाफ याचिकाओं पर हाईकोर्ट ने दिल्ली सरकार को दिया ये आदेश

Published at: **2019-11-01T08:41:30+00:00**

Author: **नई दिल्ली | लाइव हिन्दुस्तान टीम**

Original: [https://www.livehindustan.com](https://www.livehindustan.com/ncr/story-treat-pils-against-odd-even-scheme-as-representation-and-decide-by-nov-5-says-delhi-high-court-2826642.html)

दिल्ली हाईकोर्ट (Delhi High Court) ने शुक्रवार को आम आदमी पार्टी (आप) सरकार को निर्देश दिया कि वह ऑड-ईवन स्कीम (Odd-Even Scheme) को चुनौती देने वाली तीन जनहित याचिकाओं को एक प्रतिवेदन के तौर पर देखे। राष्ट्रीय राजधानी में यह योजना चार नवंबर से 15 नवंबर के बीच लागू होनी है।
चीफ जस्टिस डी.एन. पटेल और जस्टिस सी हरिशंकर की बैंच ने दिल्ली सरकार को निर्देश दिया कि वह इन प्रतिवेदनों पर पांच नवंबर तक फैसला ले और याचिकाओं को निस्तारित कर दिया।

        
          ऑड-ईवन के दौरान उत्तर-पूर्वी दिल्लीवालों को होगी डबल परेशानी!
        
      
दिल्ली सरकार की तरफ से पेश हुए अतिरिक्त सॉलिसीटर जनरल (एएसजी) संजय जैन ने कोर्ट को बताया कि याचिकाओं को प्रतिवेदन की तरह देखा जाएगा और कानून और नियमों के मुताबिक, जितनी जल्दी और व्यवहारिक होगा, फैसला लेंगे। इसके बाद पीठ ने याचिकाओं को निस्तारित कर दिया।
एक याचिकाकर्ता और सामाजिक कार्यकर्ता संजीव कुमार ने आरोप लगाया कि योजना महज वोटबैंक की राजनीति और प्रदूषण नियंत्रण के नाम पर करोड़ों रुपये विज्ञापन पर खर्च करने के लिये लागू की जा रही है। याचिका में दावा किया गया कि “कारण और उपचार में पूरी तरह विरोधाभास” है। 
वहीं शाश्वत भारद्वाज द्वारा दायर याचिका में महिलाओं को ऑड-ईवन स्कीम में दी गई छूट को चुनौती दी गई है। उन्होंने न्यायाधीशों, सांसदों, मंत्रियों और विभिन्न वैधानिक निकायों के प्रमुखों को दी गई छूट पर भी सवाल उठाया है। तीसरी याचिका संतोष गुप्ता द्वारा दायर की गई है जिन्होंने योजना में सीएनजी वाहनों को छूट नहीं दिए जाने के फैसले को चुनौती दी है।

        क्या है ऑड-ईवन योजना?
      
1. इस बार 4 नवंबर से 15 नवंबर तक चलने वाली ऑड-ईवन योजना के अंतर्गत ऑड नंबर वाली तारीख- 5,7,9,11,13,15 नवंबर को दिल्ली की सड़कों पर वो ही गाड़ियां निकलेंगी जिनकी नंबर प्लेट का आखिरी डिजिट ऑड जैसे- 1,3,5,7,9 होगा।2. ऑड नंबर वाली तारीख- 4,6,,8,12,14 नवंबर को  सड़कों पर वो ही गाड़ियां निकलेंगी जिनकी नंबर प्लेट का आखिरी डिजिट ईवन जैसे- 0, 2, 4, 6, 8 होगा।3. ये नियम सोमवार से शनिवार सुबह 8 बजे से शाम 8 बजे तक लागू होगा 4. ऑड-ईवन के नियम टू व्हीलर्स पर लागू नहीं होंगे।5. ऑड-ईवन के दौरान उन गाड़ियों को छूट होगी जिनमें सिर्फ महिलाएं या स्कूल यूनिफॉर्म में कोई बच्चा साथ हो।6. ऑड-ईवन नियमों का पालन न करने पर 4000 रुपये जुर्माना किया जाएगा।
