
# 15 വയസ്സുമുതൽ അലന്‍ നിരീക്ഷണത്തിൽ; രേഖകളും പുസ്തകങ്ങളും വായിക്കാനെന്ന് പ്രതിഭാഗം

Published at: **2019-11-05T09:51:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/05/verdict-on-calicut-uapa-case-will-announce-tomorrow.html)

കോഴിക്കോട്∙ മാവോയിസ്റ്റ് ബന്ധമാരോപിച്ച് കോഴിക്കോട് നിന്നും അറസ്റ്റ് ചെയ്ത വിദ്യാർഥികളുടെ ജാമ്യാപേക്ഷയിൽ വിധി നാളെ. പ്രതികൾ രേഖകളും പുസ്തകങ്ങളും സൂക്ഷിച്ചതു വായിക്കാനാണെന്നു പ്രതിഭാഗം കോടതിയെ അറിയിച്ചു. പ്രതികൾക്കെതിരെ യുഎപിഎ വകുപ്പു നിലനിൽക്കില്ലെന്നും പ്രതിഭാഗം കോടതിയെ അറിയിച്ചു. റിപ്പോർട്ട് കിട്ടിയില്ലെന്ന് പ്രോസിക്യൂഷനും കോടതിയെ ബോധിപ്പിച്ചു.
മാവോയിസ്റ്റ് അനുകൂല ലഘുലേഖകൾ കൈവശം വച്ചെന്ന കേസിലാണ് സിപിഎം പ്രവർത്തകരും വിദ്യാർഥികളുമായ അലന്‍ ഷുഹൈബ്, താഹ ഫസൽ എന്നിവരെ കഴിഞ്ഞ ദിവസം പൊലീസ് അറസ്റ്റ് ചെയ്തത്. പ്രതികളുടെ പക്കൽ നിന്നും രഹസ്യ രേഖകളുൾപ്പെടെ പിടിച്ചെടുത്തെന്നാണു പൊലീസ് നിലപാട്.

        15 വയസ്സുമുതൽ അലന്‍ നിരീക്ഷണത്തിലെന്ന് പൊലീസ്
      
കേസിൽ അറസ്റ്റിലായ അലന്‍ ഷുഹൈബിനെതിരെ കൂടുതല്‍ തെളിവുകള്‍ പുറത്തുവിട്ട് പൊലീസ്. തീവ്രസ്വഭാവമുളള സംഘടനകളോടു ചേര്‍ന്നു പ്രവര്‍ത്തിച്ചതിന്റെ ഫോട്ടോകള്‍ പുറത്തുവിട്ടു. 15 വയസു മുതല്‍ അലന്‍ നിരീക്ഷണത്തിലാണെന്ന് വ്യക്തമാക്കുന്നതാണ് ചിത്രങ്ങള്‍. പന്തീരാങ്കാവിൽ വിദ്യാര്‍ഥികൾക്കൊപ്പം ഉണ്ടായിരുന്ന മൂന്നാമനു വേണ്ടി തിരച്ചിൽ തുടരുകയാണ്.
അതേസമയം എൻജിഒകൾക്കെതിരെയുള്ള മാവോയിസ്റ്റ് രഹസ്യ രേഖകളും പുറത്തുവന്നു. സന്നദ്ധ സംഘടനകൾ പൊലീസ് ചട്ടുകങ്ങളാണെന്നാണു വിമർശനം. ആദിവാസി, ദലിത് നേതാക്കളെ മാവോയിസ്റ്റുകളിൽനിന്ന് അകറ്റുകയാണ്. ഇല്ലെങ്കിൽ കടുത്ത പ്രത്യാഘാതങ്ങൾ ഉണ്ടാകുമെന്നു എൻജിഒകൾ വഴി ഭീഷണിപ്പെടുത്തുന്നു. നേതാക്കളെ പൊലീസ് വ്യക്തിപരമായി അവഹേളിക്കുന്നു.
ഭൂമിയും വീടും തൊഴിലും നൽകുന്നതു ജനങ്ങളെ മാവോയിസ്റ്റുകളിൽനിന്നും അകറ്റാനാണ്. പ്രവർത്തകരിൽ പരസ്യ, രഹസ്യ സഖാക്കൾ ഒന്നിച്ചുള്ള യാത്ര ചെയ്യാൻ പാടില്ല. യാത്രയ്ക്കിടെ പിടിക്കപ്പെട്ടാല്‍ തെറ്റിദ്ധരിപ്പിച്ചു രക്ഷപ്പെടണം. ഈ കാരണങ്ങൾ പ്രദേശത്തിനും സംസ്കാരത്തിനും യോജിച്ചതാകണം. ഒരിടത്തേക്കും നേരിട്ടുപോകരുതെന്നും രഹസ്യ രേഖയിൽ മുന്നറിയിപ്പുണ്ട്.
English Summary: Verdict on Calicut UAPA case will announce tomorrow
