
# 'ศพทารก'ประจานแม่วัยใสคลอดโยนทิ้งกันสาดโรงงาน

Published at: **2019-11-01T06:17:00+00:00**

Author: ****

Original: [เดลินิวส์](https://www.dailynews.co.th/crime/739468)


        สาวลาววัยใสอายุ 19 คลอดลูกสาวโยนดาดฟ้า ศพค้างกันสาดโรงงาน อ้างเด็กตายตั้งแต่อยู่ในครรภ์ ตร.ไม่เชื่อส่งศพพิสูจน์
      
เมื่อเวลา 11.00 น. วันที่ 1 พ.ย. ร.ต.ท.วณัฐพงศ์ สุขชื่น รอง สว.(สอบสวน) สน.บางขุนเทียน รับแจ้งพบศพทารกอยู่บนกันสาดด้านหลังโรงงานเย็บผ้าแห่งหนึ่ง ถนนเอกชัย ซอย 89/0 แขวงและเขตบางบอน กทม. จึงรุดไปตรวจสอบพร้อม พ.ต.ท.ณรงค์ฤทธิ์ ทองแพ รอง ผกก.สส.สน.บางขุนเทียน แพทย์นิติเวช รพ.ศิริราช และเจ้าหน้าที่หน่วยกู้ภัยมูลนิธิป่อเต็กตึ๊ง ที่เกิดเหตุมีลักษณะเป็นอาคารพาณิชย์สูง 4 ชั้น ครึ่งเปิดกิจการเป็นโรงงานตัดเย็บเสื้อผ้า จากการตรวจสอบบนกันสาดชั้น 2 ด้านหลังโรงงานซึ่งติดกับลำรางระบายน้ำ พบศพทารกเพศหญิง อายุประมาณ 1-2 วัน ผิวขาว สภาพมีถุงพลาสติกครอบศีรษะ นอนตะแคงซ้ายเปลือยกายยังมีสายรกติดอยู่บน แพทย์สันนิษฐานเสียชีวิตมาแล้ว ไม่เกิน 24 ชั่วโมง จากการสอบสวนลูกจ้างในโรงงาน เบื้องต้น มี น.ส.บัวขัน อายุ 19 ปี สัญชาติลาว ยอมรับเป็นแม่เด็ก โดยให้การว่าทำงานและพักอยู่บนดาดฟ้าของอาคารโรงงานดังกล่าว ส่วนศพเด็กที่พบเป็นลูกสาวของตนเองที่ตั้งครรภ์อย่างไม่รู้ตัวและเลิกรากับแฟนหนุ่มมานานแล้ว กระทั่งอายุครรภ์ครบ 9 เดือน และเมื่อช่วงบ่ายวันที่ 31 ต.ค.ที่ผ่านมา รู้สึกว่าลูกไหลออกจากช่องคลอดมาเองและไม่มีลมหายใจ ด้วยความสับสนกับความตกใจจึงตัดสายรกเองก่อนใช้ถุงพลาสติกครอบศีรษะแล้วโยนศพลูกลงมาจากดาดฟ้าหวังจะทิ้งลงลำรางระบายน้ำแต่ศพกลับค้างอยู่บนกันสาดทำให้มีคนเห็นและเเจ้งตำรวจมาตรวจสอบ ด้าน พ.ต.ท.ณรงค์ฤทธิ์ เปิดเผยว่า ยังไม่ปักใจเชื่อคำให้การของ น.ส.บัวขัน เท่าใดนัก จากการสอบสวนเพื่อนๆ ในโรงงานที่พักและทำงานอยู่ด้วยกันไม่มีใครทราบว่าเจ้าตัวตั้งครรภ์เพราะ น.ส.บัวขัน ตัวเล็กมาก ประกอบกับช่วงเวลาที่เด็กคลอดออกมาก็ไม่มีผู้ใดรู้เห็น โดยหลังจากนี้จะนำตัว น.ส.บัวขัน ไปตรวจร่างกายและสอบปากคำทำประวัติเอาไว้ก่อน เพื่อรอผลชันสูตรจากแพทย์ว่าทารกเสียชีวิตตั้งแต่อยู่ในครรภ์หรือถูกทำให้เสียชีวิตหลังคลอดออกมา จากนั้นจึงจะแจ้งข้อหาในส่วนที่เกี่ยวข้องกับ น.ส.บัวขัน ต่อไป. 
