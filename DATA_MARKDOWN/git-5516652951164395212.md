
# Συγκέντρωση παιχνιδιών στη Ρόδο για παιδιά σε ογκολογικό νοσοκομείο

Published at: **2019-11-07T18:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425281/sygkentrwsh-paixnidiwn-sth-rodo-gia-paidia-se-ogkologiko-nosokomeio)


        Μια πολύ όμορφη κίνηση για τη συγκέντρωση παιχνιδιών και δώρων για τα παιδιά που νοσηλεύονται στην Ογκολογική Μονάδα Παίδων "Ελπίδα" πραγματοποιεί η συμπολίτισσά μας κ. Κατερίνα Ροδίτη, με τη βοήθεια του Συλλόγου Γονέων και Κηδεμόνων Καλαβαρδών.
      
Για όσους δεν θυμούνται, η κ. Ροδίτη, είναι η μαμά του μικρού Άγγελου Γκιώνη, του μικρού ήρωα της Ρόδου που μαχόταν επί δύο περίπου χρόνια για να κρατηθεί στη ζωή αφού είχε προσβληθεί από καρκίνο.
Όταν τελικά η αρρώστια του τον νίκησε, ολόκληρο το νησί της Ρόδου είχε συγκλονιστεί από την απώλειά του, ενώ λίγο καιρό πριν, είχαν πραγματοποιηθεί εκδηλώσεις για να μπορέσει να συνεχιστεί η νοσηλεία του στην κλινική Harley Street Clinic του Λονδίνου όπου και πραγματοποιούσε θεραπείες.
Έκτοτε, η μητέρα του, μια ιδιαίτερα ευαισθητοποιημένη και δραστήρια συμπολίτισσά μας, δεν σταματάει να μας συγκινεί με τις πρωτοβουλίες της, "χαρίζοντας" χαμόγελα σε μικρά παιδιά.
Τη συγκεκριμένη δράση, την πραγματοποιεί εδώ και πέντε χρόνια, ωστόσο αυτή τη φορά αποφάσισε να πάει να παραδώσει η ίδια στα παιδιά που νοσηλεύονται τα δώρα, μια κίνηση που μέχρι πρότινος αδυνατούσε να πραγματοποιήσει για λόγους που ο καθένας από εμάς μπορεί να αντιληφθεί.
Τα παιχνίδια που θα συλλεχθούν αφορούν παιδιά ηλικίας απο 1 έτους έως και 17 ετών και θα συγκεντρώνονται στα νηπιαγωγεία και τα δημοτικά σχολεία των χωριών Παραδείσι, Θεολόγος, Σορωνή, Φάνες, Καλαβάρδα, Σάλακος, Έμπωνα και Κρητηνία μέχρι και τις 9 Δεκεμβρίου.
Στη σχετική ανακοίνωση που εκδόθηκε σχετικά με την όμορφη αυτή πρωτοβουλία, αναφέρονται τα εξής: "Μαθητές, γονείς, σχολεία και σύλλογοι της Ρόδου αγκαλιάζουν κάθε χρόνο με αγάπη, την ιδέα να συγκεντρώσουμε όλων των ειδών δωράκια με σκοπό να ταξιδέψουν και να βρουν τα παιδιά που νοσηλεύονται στην Ογκολογική Μονάδα Παίδων «Ελπίδα».
Ελάτε όλοι μαζί και φέτος (για 5η συνεχόμενη χρονιά) να εκφράσουμε τη συμπαράστασή μας και να στείλουμε το δικό μας μήνυμα αγάπης, χαράς και ελπίδας στα παιδιά που νοσηλεύονται, ελπίζοντας τα Χριστουγεννιάτικα δωράκια μας να δώσουν δύναμη, πίστη, ελπίδα και να χαρίσουν στους μικρούς μαχητές λίγη χαρά και ένα χαμόγελο στο προσωπάκι τους!
Συγκεντρώνουμε μικρά δωράκια για ηλικίες από 1 έτους έως 17 ετών (για αγόρια και κορίτσια), μικρά παιχνιδάκια με ό,τι θα μπορούσε να ασχοληθεί ένα παιδί από το κρεβάτι ενός νοσοκομείου.
Ενδεικτικά σας προτείνουμε:–Υλικά για χειροτεχνίες (μπλοκ ζωγραφικής, ξυλομπογιές, μαρκαδόρους, πλαστελίνες κ.λπ)
– Puzzle
– Επιτραπέζια παιχνίδια
– Μικρά παιχνιδάκια για αγόρια και κορίτσια
– Βιβλία (παραμύθια, εικονογραφημένες ιστορίες, μυθιστορήματα κ.λπ)
– ΟΧΙ ΛΟΥΤΡΙΝΑ ΠΑΙΧΝΙΔΙΑ
Τα δωράκια θα συγκεντρώνονται στο Νηπιαγωγείο και στο Δημοτικό Σχολείο κάθε περιοχής (Παραδείσι, Θεολόγος, Σορωνή, Φάνες, Καλαβάρδα, Σάλακος, Έμπωνα και Κρητηνία) έως και τις 9 Δεκεμβρίου 2019 και θα πρέπει να είναι ΚΑΙΝΟΥΡΙΑ ΚΑΙ ΟΧΙ ΜΕΤΑΧΕΙΡΙΣΜΕΝΑ για λόγους υγιεινής και για να μην θέσουμε σε κίνδυνο την υγεία των παιδιών.
Ευχές όλων μας, τα παιδιά που νοσηλεύονται στην Ογκολογική Μονάδα Παίδων «Ελπίδα», να γυρίσουν γρήγορα σπίτι τους νικητές και ο Άγιος Βασίλης να πραγματοποιήσει την ευχή τους.... ΝΑ ΓΙΝΟΥΝ ΚΑΛΑ!
Η κίνηση αυτή αποτελεί πρωτοβουλία δική μου (Κατερίνα Ροδίτη) και πραγματοποιείται με τη βοήθεια του Συλλόγου Γονέων και Κηδεμόνων Καλαβαρδών.
*** όσοι θέλετε να στείλετε ένα δωράκι αλλά δεν μένετε στις περιοχές που προαναφέραμε, μπορείτε να επικοινωνείτε μαζί μας στα τηλέφωνα: Κατερίνα Ροδίτη 6942268867 Φωτεινή Στρατή 6946058111"Το Φωτογραφικό υλικό είναι από τη συγκέντρωση δώρων/παιχνιδιών 2018.
