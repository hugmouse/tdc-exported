
# Григор Димитров продължава с фурора си в Париж и е на полуфинал

Published at: **2019-11-01T16:44:00+00:00**

Author: **Sportlive.bg**

Original: [SPORT LIVE](https://www.sportlive.bg/sport/tenis/grigor-dimitrov-prodylzhava-s-furora-si-v-parizh-i-e-na-polufinal-1390749.html)

Първата ракета на България Григор Димитров се класира на полуфинал на Мастърса в Париж. 28-годишният ни тенисист победи чилиеца Кристиан Гарин с 6:2, 7:5 и очаква победителя от двубоя Новак Джокович - Стефанос Циципас.
Така, Димитров се класира за първия си полуфинал в Париж. Любопитното е, че това беше дебют за двамата на такава фаза в турнира във френската столица. Преди чилиеца - Григор отстрани последователно Уго Юмбер, Давид Гофен и Доминик Тийм. Българинът се класира за шестия си полуфинал в турнирите от "Мастърс" 1000 сериите. Той не е играл на такава фаза в надпреварите от април 2018 г., когато стигна до полуфинал в Монте Карло.
Първата ни ракета бе безкомпромисен в първия сет, като даде само два гейма на Гарин. По-големи трудности срещна във втория сет, когато тръгна уверено с нов брейк, но чилиецът върна пробива още в следващия гейм. При 4:4 Димитров имаше лек срив на собствен сервис, а от това се възползва Гарин. Той дори си спечелиправото да сервира за изравняване на сетовете. Григор обаче направи моментален рибрейк, а с последвал нов, пети пробив за срещата, затвори успешно мача в своя полза.

        ПЪРВИ СЕТ
      
1:0 - Григор започна безпроблемно двубоя, като спечели гейма си на 0, завършвайки с ас от втори сервис.
2:0 (пробив) - Гарин поведе с 0:30, като за втората точка правилно поиска "ястребово око", тъй като топката бе на линията. Григор успя да изравни. За 30:30 успя след минаващ удар от бекхенд, но и с помощта на мрежата. Първа двойна грешка в двубоя осигури точка за пробив пред българина, но тя бе отразена. Геймът бе много заплетен, като Димитров стигна до още 3 точки за пробив. С мощен сервис и с уинър от форхенд чилиецът се спаси, но при четвъртата точка Григор атакува, което принуди Гарин да изпрати топката в аут.
3:0 - Григор успя да затвърди пробива си, въпреки че се стигна и до равни 40. Със силен първи сервис обаче не 27-годишният ни тенисист взе подаването си.
3:1 - Гарин взе първия си гейм в двубоя, като го затвори със силен сервис по диагонала при 40:30.
4:1 - За първи път Григор бе поставен под леко напрежение при 15:30, но след ас бързо изравни. След това обаче от форхенд изпрати топката в аут и Гарин стигна до точка за пробив. Последва страхотен бекхенд, с който затрудни съперника и се стигна до равни 40. След това българинът си осигури предимство, което обаче бе пропиляно след двойна грешка. Благодарение на добрия си сервис първата ни ракета се измъкна от първия по-труден гейм.
4:2 - Първият много бърз гейм за Гарин и то на 0.
5:2 - Бърз гейм на 0 и за българския тенисист.
6:2 - Григор стигна до сетбол при 30:40 след аут от форхенд след ретур. Разнообразната игра на българина затрудни Гарин, като отново го надигра при по-дълга размяна на удари и взе сета.

        ВТОРИ СЕТ
      
1:0 - Бърз гейм на 15 за Григор.
2:0 (пробив) - Димитров във втори пореден сервис гейм на чилиеца  успя да стигне до пробив. Той владееше инициативата през целия гейм и затвори гейма на 15.
2:1 (пробив) - Гарин направи няколко страхотни ретура, които му помогнаха да върне бързо пробива в сета. След страхотен форхенд по правата реализира първия си брейк в двубоя.
2:2 - Чилиецът заигра доста по-спокойно, като не предприемаше излишни рискове. Това му помогна да вземе и своето подаване.
3:2 - Втората двойна грешка на Григор осигури равни 40, но след добър сервис си осигури предимство. След страхотен бекхенд по правата затвори подаването си.
3:3 - Гейм на 0 за чилиеца.
4:3 - Българинът изпитваше малко повече трудности, като сериозно отражение даде и по-малкият процент на вкаран първи сервис. Въпреки че се стигна до равни 40, Григор успя да вземе дългите разигравания и спечели подаването си.
4:4 - Гейм на 0 за чилиеца.
4:5 (пробив) - Григор изпусна преднина от 40:0, а след нова двойна грешка осигури и предимство на опонента си. След воле от бекхенд в мрежата на трета топка Гарин стигна до много важен пробив в края на сета.
5:5 (пробив) - Българинът обаче реагира и върна пробива след силна игра в ключовите моменти. След страхотен минаващ удар от форхенд от правата дръпна с 40:15, след което последва едно от най-атрактивните разигравания. Григор показа по-добра игра и след бекхенд в аут на чилиеца, изравни резултата.
6:5 - Бърз гейм на 0 за Димитров.
7:5 (пробив) - На Григор дори не му се наложи да стигне и до тайбрек, след като направи нов пробив. Мрежа от воле и аут от бекхенд на чилиеца осигуриха победата в двубоя за Григор.

        ПРЕДИ ДВУБОЯ
      
До този момент първата ракета на България не се е сблъсквал с този противник. Чилиецът, който е на 23 години, заема 42-ра позиция в световната ранглиста при мъжете. Димитров заема 27-мото място. Победителят от двойката ще се изправи срещу победителя от Новак Джокович-Стефанос Циципас.
Григор показа силна и стабилна игра до този момент в турнира, като достигна до четвъртфиналите в Париж, след като отстрани последователно Уго Юмбер, Давид Гофен и Доминик Тийм.  23-годишният Гарин има три финала през тази година, като е спечелил два трофея от сериите АТП 250. Това ще бъде първи четвъртфинал на турнир от сериите Мастърс 1000 за младия чилиец, който играе най-силната си година в професионалния тур.
