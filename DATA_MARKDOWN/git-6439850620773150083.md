
# যুক্তরাষ্ট্রের কাছে বড় অঙ্কের বিনিয়োগ চাইবে বাংলাদেশ

Published at: **2019-11-07T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/459212/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0-%E0%A6%95%E0%A6%BE%E0%A6%9B%E0%A7%87-%E0%A6%AC%E0%A7%9C-%E0%A6%85%E0%A6%99%E0%A7%8D%E0%A6%95%E0%A7%87%E0%A6%B0-%E0%A6%AC%E0%A6%BF%E0%A6%A8%E0%A6%BF%E0%A7%9F%E0%A7%8B%E0%A6%97-%E0%A6%9A%E0%A6%BE%E0%A6%87%E0%A6%AC%E0%A7%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6)

এম শাহজাহান ॥ টিকফার পঞ্চম সভায় যুুক্তরাষ্ট্রের কাছে বড় অঙ্কের বিনিয়োগ চাইবে বাংলাদেশ। আর যুক্তরাষ্ট্র এদেশে তাদের উৎপাদিত পণ্যের রফতানি বাড়াতে চায়। টিকফা সত্যিকার অর্থে কার্যকর করতে চায় উভয়দেশ। এ লক্ষে বিদ্যুত, জ্বালানি, টেলিকম এবং সড়ক যোগাযোগ উন্নয়ন খাতে যুক্তরাষ্ট্র সরকার বাংলাদেশে বিনিয়োগ বাড়ানোর বিষয়ে ইতিবাচক মনোভাব দেখিয়েছে। দেশটির এক্সিম ব্যাংক থেকে সহজ শর্তে স্বল্প সুদে ঋণ পাবে বাংলাদেশ। ডিসেম্বরের মাঝামাঝি সময়ে এবার ঢাকায় টিকফার পঞ্চম সভা অনুষ্ঠানের প্রস্তুতি নিচ্ছে সরকার।
জানা গেছে, যুক্তরাষ্ট্রের বিনিয়োগ বৃদ্ধি এবং দেশটির সঙ্গে দ্বিপক্ষীয় বাণিজ্য বাড়াতে টিকফা কার্যকর করার সর্বোচ্চ প্রচেষ্টা গ্রহণ করা হচ্ছে। যুক্তরাষ্ট্র সরকারও এ বিষয়ে আন্তরিক মনোভাব দেখাচ্ছে বলে জানিয়েছে পররাষ্ট্র মন্ত্রণালয়। সম্প্রতি জাতিসংঘের ৭৪তম অধিবেশনে যোগ দিতে প্রধানমন্ত্রী শেখ হাসিনা যুক্তরাষ্ট্র সফর করেন। ওই সময় মার্কিন প্রেসিডেন্ট ডোনাল্ড ট্রামসহ দেশটির সরকারী-বেসরকারী খাতের উচ্চপর্যায়ের প্রতিনিধিদের সঙ্গে বৈঠক করেন তিনি। প্রধানমন্ত্রী বাংলাদেশে বিনিয়োগের বিষয়ে সবচেয়ে বেশি আন্তরিক হওয়ার জন্য সবাইকে অনুরোধ করেন। মার্কিন প্রশাসন প্রধানমন্ত্রীর এই অনুরোধে ইতোমধ্যে ইতিবাচক মনোভাব পোষণ করেছে। শুধু তাই নয়, টিকফার পঞ্চম বৈঠক নিয়ে আগ্রহ দেখাচ্ছে যুক্তরাষ্ট্র সরকার। এবারের বৈঠকে দেশটির উচ্চপর্যায়ের একটি সরকারী প্রতিনিধিদল বাংলাদেশ সফরে আসছেন।
এদিকে, একক দেশ হিসেবে যুক্তরাষ্ট্রে বাংলাদেশ সবচেয়ে বেশি পোশাক রফতানি করছে। শুল্কমুক্ত বাজার সুবিধা হারানোর পরও দেশটিতে পোশাক রফতানি বেড়েছে। কিন্তু যুক্তরাষ্ট্রের বিনিয়োগে তেমন কোন সুখবর নেই। অথচ চীন, জাপান, ভারত, রাশিয়া এবং মধ্যপ্রাচ্যের বিভিন্ন দেশ বাংলাদেশে তাদের বিনিয়োগ বাড়াচ্ছে। যুক্তরাষ্ট্রের বিনিয়োগ এখন দেশে সবচেয়ে বেশি প্রয়োজন। আগামী বৈঠকে বাংলাদেশের পক্ষ থেকে বিনিয়োগ বাড়ানোর বিষয়ে সর্বোচ্চ জোর দেয়া হবে। এ প্রসঙ্গে বাণিজ্য মন্ত্রণালয়ের অতিরিক্ত সচিব (এফটিএ) শরীফা খান জনকণ্ঠকে বলেন, বিষয়টি মন্ত্রণালয়ের ডব্লিউটিও সেল থেকে পর্যবেক্ষণ করা হচ্ছে। তবে যুক্তরাষ্ট্রের মতো বড় দেশের সঙ্গে যে কোন আলোচনা অত্যন্ত গুরুত্বপূর্ণ। তিনি বলেন, বাংলাদেশ এখন সবচেয়ে বেশি গুরুত্ব দিচ্ছে বিনিয়োগে। অন্যদিকে যুক্তরাষ্ট্র সরকারও এখন এদেশে তাদের রফতানি বাড়াতে চায়। বিনিয়োগ আনতে হলে তাদেরও এদেশে রফতানির সুযোগ দিতে হবে। তিনি বলেন, সম্প্রতি যুক্তরাষ্ট্র বাংলাদেশের পোশাক কারখানাগুলোতে শ্রম অধিকার প্রতিষ্ঠার বিষয়ে আবারও কথা বলেছে। এ বিষয়ে বাংলাদেশের অগ্রগতি আছে। এগুলো টিকফা ফোরামে আলোচনা হওয়া উচিত।
জানা গেছে, টিকফা কার্যকরে মার্কিন বিনিয়োগ বাড়ানোর প্রস্তাব দেয়া হবে। এছাড়া প্রযুক্তি হস্তান্তরসহ রফতানি বাণিজ্য এগিয়ে নিতে চায় বাংলাদেশ। উদ্যোক্তারা বলছেন, পোশাক রফতানিতে জিএসপি সুবিধা না থাকায় বাংলাদেশ কখনও লাভবান হতে পারেনি। কারণ যুক্তরাষ্ট্রের বাজারে বাংলাদেশের প্রধান রফতানি পণ্য হচ্ছেÑ তৈরি পোশাক। চীন-জাপানের পর অর্থনীতির পরাশক্তি মার্কিন যুক্তরাষ্ট্রের উদ্যোক্তারা বাংলাদেশে বিনিয়োগ বাড়াতে চান। এক্ষেত্রে বিদ্যুত ও জ্বালানি, গ্যাস উত্তোলন, জাহাজ নির্মাণ, রিসাইক্লিং, রাসায়নিক সার, অটোমোবাইল, হালকা প্রকৌশল, কৃষি-প্রক্রিয়াকরণ, ওষুধশিল্প, সিরামিক, প্লাস্টিক, পাটজাত পণ্য, তথ্য-প্রযুক্তি, সমুদ্রসম্পদ আহরণ, পর্যটন, চিকিৎসা উপকরণ ও টেলিযোগাযোগ খাত নিয়ে মার্কিন উদ্যোক্তাদের আগ্রহ সবচেয়ে বেশি। এ পর্যন্ত বিভিন্ন সময়ে বাংলাদেশে যুক্তরাষ্ট্রের বিনিয়োগ মাত্র সাড়ে চার শ’ থেকে ৫০০ মিলিয়ন ডলার যা সক্ষমতার তুলনায় তা অনেক কম। যদিও ইতোমধ্যে বাংলাদেশে জ্বালানি ও বিদ্যুত খাত ছাড়াও বেশ কিছু খাতে বিনিয়োগের সম্ভাবনা তৈরি হয়েছে।
সরকারের পক্ষ থেকে বলা হচ্ছে, বিদেশী বিনিয়োগ আকর্ষণে সহজ কর অবকাশ সুবিধা, কম শুল্কে যন্ত্রপাতি আমদানি, বিদেশী বিনিয়োগকারীদের জন্য শতভাগ সমান সুবিধা, বাধাহীন এক্সিট পলিসি, মুনাফা নিজ দেশে নেয়াসহ নানা সুবিধা দেয়া হচ্ছে। এক্ষেত্রে বাংলাদেশের ৮ কোটি তরুণ জনশক্তি এবং ১৭ কোটি ক্রেতার বিশাল বাজার বিনিয়োগকারীদের সহায়ক হবে। এছাড়া যুক্তরাষ্ট্রের সঙ্গে হওয়া বাণিজ্য ও বিনিয়োগ সহযোগিতা চুক্তির (টিকফা) ফলে দুই দেশের মধ্যে বাণিজ্য সহযোগিতার ক্ষেত্র আরও বিস্তৃত হবে বলে সংশ্লিষ্টরা আশা প্রকাশ করেছেন।
জানা গেছে, এবারের টিকফা ফোরামের বৈঠকে যুক্তরাষ্ট্রের প্রস্তাবে প্রথমেই আছে মার্কেট এ্যাকসেস বা বাজার প্রবেশসংক্রান্ত। এক্ষেত্রে বাংলাদেশে তাদের রফতানি বাড়াতে চায়। ই-ওয়েস্ট, ড্রাগস এ্যান্ড কসমেটিকস এ্যাক্ট, মেধাস্বত্ব, সরকারী ক্রয় ও শ্রমচর্চার বিষয়েও আলোচনার প্রস্তাব দেবে যুক্তরাষ্ট্র।
এছাড়া দু’দেশের অর্থনৈতিক উন্নয়ন ও সম্প্রসারণে টিকফা করা হলেও কার্যত এই চুক্তির মাধ্যমে বাংলাদেশ এখনও কোন সুবিধা আদায় করতে সক্ষম হয়নি। তৈরি পোশাকের ন্যায্যমূল্য, শুল্ক ও কোটামুক্ত বাজার সুবিধা এবং জিএসপি পুনর্বাহালের মতো বিষয়গুলো অমীমাংসিত রয়েছে। এ কারণে এবারের সংলাপে বাণিজ্য ও বিনিয়োগ, নিরাপত্তা, এনার্জি কো-অপারেশন, জলবায়ু তহবিল এবং শুল্ক ও কোটামুক্ত পোশাক রফতানির বিষয়েও জোর দেয়া হচ্ছে।
মার্কিন সহযোগিতা বাড়বে
বাংলাদেশের সঙ্গে দ্বিপক্ষীয় বাণিজ্য ও বিনিয়োগ বাড়াতে মার্কিন সহযোগিতা বাড়বে বলে মনে করছেন সংশ্লিষ্টরা। উন্নয়নশীল দেশে বিনিয়োগের জন্য গত বছর যুক্তরাষ্ট্র ৬ হাজার কোটি ডলারের একটি তহবিল গঠন করেছে। বাংলাদেশ এই তহবিলের মাধ্যমে দুই দেশের মধ্যে অর্থনৈতিক সহযোগিতা আরও বৃদ্ধি করতে চায়। পররাষ্ট্র মন্ত্রণালয়ের এক কর্মকর্তা বলেন, বাংলাদেশে যুক্তরাষ্ট্রের বিনিয়োগ আছে। কিন্তু আমরা বহুমুখী বিনিয়োগ চাই। যুক্তরাষ্ট্রের বড় বিনিয়োগ হচ্ছে জ্বালানি খাতে। এখানে সুযোগ আছে এই তহবিলের মাধ্যমে মার্কিন কোম্পানিগুলোকে আকৃষ্ট করে অন্যান্য উৎপাদনশীল খাতে বিনিয়োগ করার।
