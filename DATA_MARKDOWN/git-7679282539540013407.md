
# अब बिना बोली लगाए बुक कराएं आकर्षक वाहन नंबर, सिर्फ इतनी है फीस

Published at: **2019-11-01T07:34:58+00:00**

Author: **नोएडा | वरिष्ठ संवाददाता**

Original: [https://www.livehindustan.com](https://www.livehindustan.com/ncr/story-now-book-attractive-vehicle-registration-numbers-without-bidding-2826594.html)

यदि आप भी अपनी बाइक या कार के लिए मनपसंद रजिस्ट्रेशन नंबर (VIP Vehicle Registration Number) चाहते हैं तो आपके लिए खुशखबरी है। लोग अब यूपी 16सीजे सीरीज के अति आकर्षक और आकर्षक नंबर बिना बोली लगाए बुक करा सकते हैं। मनपसंद नंबरों के लिए निर्धारित आधार मूल्य जमा करना होगा। सीरीज में 179 आकर्षक और अतिआकर्षक नंबर बचे हुए हैं। अगले हफ्ते यूपी 16सीके सीरीज जारी होगी।
सीजे सीरीज से परिवहन मुख्यालय ने बोली के लिए नंबरों के आधार मूल्य निर्धारित कर दिए हैं। निर्धारित मूल्य से अधिक बोली लगाने वाले वाहन मालिक को नंबर आवंटित कर दिया जाता है। इस व्यवस्था के लागू होने के बाद बड़ी संख्या में नंबर बोली नहीं लगने के कारण बच गए हैं। एआरटीओ प्रशासन एके पांडे ने बताया कि https://parivahan.gov.in पर पंजीकरण कराकर नंबर बुक करा सकते हैं।
चार पहिया वाहनों में 0006, 1111, 2222, 3333, 4444, 5555, 6666, 8888 के लिए आधार मूल्य एक लाख रुपये और दो पहिया वाहनों के लिए 20 हजार रुपये निर्धारित हैं। चार पहिया वाहनों में 0033, 0044, 0055, 0066, 0088, 0111, 2000 2200 आदि के लिए पचास हजार रुपये और दो पहिया के लिए 10 हजार रुपये जमा करने होंगे। सीके सिरीज में बोली के जरिए ही नंबर को बुक कराना पड़ेगा।
