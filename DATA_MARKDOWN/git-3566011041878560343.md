
# شهروندان تربت حیدریه‌ای 25 میلیارد تومان به شهرداری بدهکارند

Published at: **2019-11-07T14:53:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545348.html/%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AA%D8%B1%D8%A8%D8%AA-%D8%AD%DB%8C%D8%AF%D8%B1%DB%8C%D9%87-%D8%A7%DB%8C-25-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D8%AF%D9%87%DA%A9%D8%A7%D8%B1%D9%86%D8%AF)

شهردار تربت حیدریه گفت: شهروندان تربتی 25 میلیارد تومان بابت عوارض نوسازی به شهرداری بدهکارند که می توان با ۲۰ درصد این مبلغ اقدامات عمرانی و زیرساختی مهمی را در سطح شهر اجرا کرد.
به گزارش شبکه اطلاع رسانی راه دانا؛ محمد صادق مجتهدی شهردار تربت حیدریه در گفت و گو با خبرنگار صبح توس؛ اظهار داشت: شرایط اقتصادی جامعه به گونه ای است که اغلب نهادها ادارات و سازمان های دولتی برای تحقق اهداف خود و ارائه خدمات به مردم با کمبود اعتبارات و بودجه های پیش‌بینی شده مواجه هستند و شهرداری ها که سهم بسیار ناچیزی از بودجه های دولتی دارند و آن اندک اعتبارات قطره چکانی به دستشان می رسد باید از محل درآمدهایی که بر اساس قوانین و ضوابط تعریف شده از شهروندان دریافت می کنند، شهر را اداره کنند..
وی تصریح کرد: در چنین شرایطی مدیریت شهری راهی جز تعامل و مشارکت با شهروندان ندارد و شهروندان نیز برای رفاه و آسایش خود می طلبد که به وظایف و حقوق شهروندی خود عمل کرده و مدیریت شهری را در انجام امور همراهی کنند، چراکه هر جا شهروندان به مدیران شهری اعتماد و مدیران نیز وظایف خود را به نحو احسن انجام دادند نتایج خوبی به دست آمده است.
مجتهدی از اجرای جوی و جدول گذاری و آسفالت محلات بعنوان نمونه بارز مشارکت و همراهی شهروندان طی دو سال گذشته یاد کرد و گفت : طی دو سال گذشته تعداد زیادی از کوچه ها در محلات مختلف به ویژه محلات کمتر برخوردار با مشارکت ساکنین جوی و جدول گذاری و آسفالت شده است.
شهردار تربت حیدریه افزود : از ابتدای امسال 70 هزار مترمربع آسفالت و 9 کیلومتر جوی و جدول گذاری انجام شده که تاثیر زیادی در بهبود کیفیت معابر و هدایت آبهای سطحی دارد.
وی اظهار داشت: در حال حاضر شهروندان حدود ۲۵ میلیارد تومان بابت عوارض نوسازی به شهرداری بدهکارند که شهرداری می تواند با ۲۰ درصد این مبلغ اقدامات عمرانی و زیرساختی مهمی را در سطح شهر اجرا کنند.
انتهای پیام/
