
# BNR menţine din nou dobânda de politică monetară la 2,5%, nivel la care se află din primăvara lui 2018

Published at: **2019-11-06T11:01:04+00:00**

Author: **Roxana Rosu**

Original: [Ziarul Financiar](https://www.zf.ro/banci-si-asigurari/bnr-mentine-din-nou-dobanda-de-politica-monetara-la-2-5-nivel-la-care-se-afla-din-primavara-lui-2018-18547311)

Consiliul de Administraţie al BNR a decis în şedinţa de astăzi menţinerea ratei dobânzii de politică monetară la 2,5% pe an, nivel la care se află din mai 2018.
Decizia este în linie cu previziunile analiştilor care nu văd modificări ale dobânzii până la finele anului.
De asemenea, Banca Centrală a hotărât şi menţinerea ratei dobânzii pentru facilitatea de depozit la 1,50% pe an şi a ratei dobânzii aferente facilităţii de creditare la 3,50% pe an, precum şi păstrarea nivelurilor actuale ale ratelor rezervelor minime obligatorii aplicabile pasivelor în lei şi în valută ale instituţiilor de credit.
BNR nu a mai modificat dobânda de politică monetară din primăvara anului trecut. Banca Centrală reluase în 2018, după o pauză de un deceniu, înăsprirea politicii monetare, majorând dobânda-cheie de trei ori, de la minimul istoric de 1,75% până 2,5%, pentru a ţine inflaţia sub control. 
Guver­natorul BNR, Mugur Isărescu, a atras atenţia în ultimele luni cu privire la existenţa unor presiuni in­flaţioniste în creştere, aducând în discuţie cos­turile salariale, precum şi influenţele cursu­lui valutar. În acelaşi timp, BNR a atras aten­ţia asupra evoluţiei deficitului de cont curent.
Inflaţia şi-a continuat scăderea şi în luna septembrie a acestui an, când a ajuns de la 3,9% în august la 3,5%.
