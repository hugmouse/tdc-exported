
# انصارالله: توافق ریاض مرده متولد شد

Published at: **2019-11-06T16:12:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620239/%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D9%85%D8%B1%D8%AF%D9%87-%D9%85%D8%AA%D9%88%D9%84%D8%AF-%D8%B4%D8%AF)


        عضو هیئت مذاکره کننده انصارالله یمن اعلام کرد، "توافق ریاض" که میان دولت مستعفی و شورای انتقالی جنوب یمن به امضا رسید، در نطفه خفه شد؛ چرا که این توافق از سوی طرف‌هایی امضا شد که به منزله طرف‌های مرده هستند.
      

        آفتاب‌‌نیوز :
      
به نقل از خبرگزاری آناتولی ترکیه، حمید عاصم، عضو هیئت مذاکره کننده انصارالله یمن خاطرنشان کرد: تنها کسانی هستند که "توافق ریاض" را امضا کردند (سالم الخنبشی، معاون نخست وزیر دولت مستعفی یمن و ناصر الخبجی، عضو ریاست شورای انتقالی) و لذا خودشان نماینده آن هستند و این توافق بیانگر رویکرد دو طرف است نه رویکرد شمال و جنوب یمن.
حمید عاصم همچنین تصریح کرد: نیروهای مزدور در حال حاضر حتی بدون اجازه عربستان دست به سلاح‌ نمی‌زنند.
وی درخصوص میزان امکان اجرای این توافق گفت: این توافق هرگز اجرا نخواهد شد؛ چرا که از همان ابتدا مرده متولد شد و این توافق برای ما هیچ اهمیتی ندارد و هیچ توجهی برای آن قائل نمی‌شویم.
روز سه‌شنبه دولت مستعفی یمن و شورای انتقالی جنوب "توافقنامه ریاض" را امضا کردند؛ توافقنامه‌ای که محمد بن سلمان، ولیعهد سعودی آن را "مرحله‌ای جدید در راستای ثبات یمن" خواند و انصارالله آن را زیر سوال برد.
براساس این توافق،‌ دولت مستعفی یمن فعالیت‌های خود را در عدن به عنوان پایتخت موقت خود از سر می‌گیرد و تمام بخش‌های سیاسی و امنیتی از جمله شورای انتقالی جنوب در قالب وزارت دفاع و کشور در دولت مستعفی ادغام می‌شوند.
همچنین طرفین توافق کردند، دولت منصفانه‌ای بین شمال و جنوب با حضور ۲۴ وزیر تشکیل شود.
