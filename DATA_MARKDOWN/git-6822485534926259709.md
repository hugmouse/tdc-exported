
# وزارت راه در دام بهره‌گیری از تعاونی‌ها در طرح اقدام ملی مسکن

Published at: **2019-11-01T00:02:00+00:00**

Author: ****

Original: [جامعه خبری تحلیلی الف](https://www.alef.ir/news/3980808066.html)

وزارت راه و شهرسازی در حالی قصد دارد، از شیوۀ تعاونی در طرح اقدام ملی مسکن استفاده کند که این شیوه سابقه خوبی در تولید انبوه مسکن ندارد و یکی از معایب طرح ملی مسکن مهر به شمار می‌رود.
به گزارش الف ، چندی پیش وزیر راه و شهرسازی در حاشیه جلسه هیات‌دولت و در گفت‌وگو با خبرنگاران، به ارائه جزئیات جدیدی از طرح اقدام ملی مسکن پرداخت. محمد اسلامی ضمن بیان این نکته که طرح اقدام ملی مسکن برای افراد و خانوارهایی است که فاقد زمین و مسکن هستند و تاکنون از امکانات دولتی برای خانه‌دار شدن بهره‌مند نشده‌اند، عنوان کرد: «با توجه به تجربه ای که در کرمان داشتیم تصمیمی که نهایی خواهد شد این است که به تعدادی از متقاضیان به صورت گروهی زمین واگذار شود و یا در بخش‌هایی، زمین به  شرکت های سازنده‌ای که عموما بخش خصوصی هستند واگذار شود تا بتوانند ساخت و ساز را آغاز کنند.»[1]
عضو کابینه دولت دوازدهم، تصریح کرد:« پایلوت دوم طرح اقدام ملی مسکن در سیستان و بلوچستان و در روزهای آینده آغاز خواهد شد. با آغاز ثبت نام در سیستان و بلوچستان و اتمام آن به تدریج این اقدام به ساری شهرهای کشور تسری خواهد یافت.»
در همین رابطه علیم یار محمدی، نماینده مردم سیستان و بلوچستان در مجلس شورای اسلامی، در ارتباط با ارائه تسهیلات به متقاضیان ساخت مسکن، گفت:« بنابر جزئیات ارائه شده، بنا شده در پایلوت دوم طرح اقدام ملی، یکی از تسهیلات مورد نیاز برای ساخت مسکن یعنی تسهیلات مالی و زمین اعطا شود.»
عضو هیئت رئیسه کمیسیون عمران مجلس، در بیان واگذاری زمین به متقاضیان و استفاده از شیوۀ تعاونی در فرآیند ساخت مسکن، افزود:«در صورتیکه عده‌ای از متقاضیان، توانایی تامین زمین یا هزینه ساخت را داشته باشند، وزارت راه و شهرسازی به تناسب آورده اولیه متقاضی، دیگر تسهیلات مورد نیاز را در اختیارشان قرار خواهد داد.»

        تعاونی‌ها از لحاظ اجرایی عملکرد مثبتی در ساخت مسکن ندارند
      
استفاده از شیوۀ تعاونی در طرح‌های تولید انبوه مسکن سابقه چندین ساله دارد و در بخش قابل توجهی از واحدهای مسکونی طرح مسکن مهر از این شیوۀ استفاده شد. در همین خصوص، فرشید پور حاجت، دبیر کانون سراسری انبوه‌سازان، ضمن اشاره به اینکه با وجود صراحت قانونی در اصل 44 قانون اساسی، تکلیف بخش خصوصی، دولتی و خصولتی‌ها در حوزه‌های اقتصادی مشخص نیست، گفت:« فکر می‌کنم تولید مسکن یک امر کاملا حرفه‌ای و تخصصی است و هر کسی باید تنها در مقام و جایگاه خودش اقدام به برنامه‌ریزی در این حوزه کند.»[2]
دبیر کانون سراسری انبوه‌سازان، در ادامه به مثالی درباره حضور تعاونی‌ها در بخش ساخت‌و‌ساز مسکن اشاره کرد و افزود: «در همین حوزه، ورود تعاونی‌ها به ساخت‌و‌ساز مسکن را در گذشته تجربه کرده‌ایم؛ در سال ۸۷ که بحث مسکن مهر برنامه‌ریزی می‌شد، ابتدا قرار بود تعاونی‌های مسکن، مسئول ساخت واحدهای مسکونی در این طرح باشند و در حقیقت پازلی برای انبوه‌سازان در این طرح ملی تعریف نشده بود.»  
فرشید پورحاجت، در بیان ناموفق بودن استفاده از شیوه‌های تعاونی عنوان کرد:« درحقیقت پس از شروع فعالیت‌های تعاونی‌ها در طرح ملی مسکن مهر، به لحاظ اجرا عملکرد مثبتی روی نداد و این مساله باعث امضای تفاهمنامه سه‌جانبه و چهارجانبه با انبوه‌سازان برای ساخت مسکن مهر شد.»

        کاهش کیفیت مسکن با بهره‌گیری از تعاونی‌ها
      
استفاده از شیوۀ تعاونی در ساخت مسکن، منجر به مشکلات گسترده‌ای در کیفیت واحدهای مسکونی خواهد شد. در همین ارتباط محمد حمید‌زاده ، کارشناس حوزه مسکن در ارتباط مشکلات استفاده از شیوۀ تعاونی، گفت:« وزارت راه و شهرسازی برای افزایش کیفیت واحد مسکونی، نسبت به وضع قوانین متعددی در این حوزه اقدام و بر این اساس نیز، به سازندگان حرفه‌ای صلاحیت‌های لازم را اعطا کرده است. در این شرایط طبیعی است، در صورتیکه واحد مسکونی به دست تعاونی‌هایی که صلاحیت لازم برای ساخت مسکن را ندارند ساخته شود، از کیفیت مطلوبی برخوردار نخواهد بود.»
این کارشناس مسکن ، ضمن انتقاد از عملکرد وزارت راه و شهرسازی در طرح اقدام ملی، اظهار کرد:« با وجود اینکه وزارت راه و شهرسازی در دولت فعلی، از منتقدین جدی طرح مسکن مهر به حساب‌ می‌آید اما  متاسفانه در حال حاضر شیوه‌هایی که جز ایرادات اساسی مسکن مهر است در طرح اقدام ملی در حال پیاده‌سازی است.»
--------------------------------------------------------------------------------
[1]                       http://news.mrud.ir/news/74414/[2]                       https://jahanesanat.ir/کارنامه-ضعیف-تعاونی‌ها-در-ساخت-مسکن/1198
