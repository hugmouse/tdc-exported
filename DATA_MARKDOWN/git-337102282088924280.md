
# آرش درمبخش جایزۀ پُراهمیتِ «وین وین گوتِنبُرگ» برای توسعۀ پایدار را دریافت داشت

Published at: **2019-11-01T18:31:13+00:00**

Author: ****

Original: [RFI](http://fa.rfi.fr/%D8%A2%D8%B1%D8%B4-%D8%AF%D8%B1%D9%85%D8%A8%D8%AE%D8%B4-%D8%AC%D8%A7%DB%8C%D8%B2%DB%80-%D9%BE%D9%8F%D8%B1%D8%A7%D9%87%D9%85%DB%8C%D8%AA%D9%90-%C2%AB%D9%88%DB%8C%D9%86-%D9%88%DB%8C%D9%86-%DA%AF%D9%88%D8%AA%D9%90%D9%86%D8%A8%D9%8F%D8%B1%DA%AF%C2%BB-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%DB%80-%D9%BE%D8%A7%DB%8C%D8%AF%D8%A7%D8%B1-%D8%B1%D8%A7-%D8%AF%D8%B1%DB%8C%D8%A7%D9%81%D8%AA-%D8%AF%D8%A7%D8%B4%D8%AA-20191101/%D8%AC%D8%A7%D9%85%D8%B9%D9%87)


        آرش درمبخش که مبارزات او برای جلوگیری از حیف و میل مواد غذائی و جمع آوری و تقسیم این مواد به نیازمندان در فرانسه منجر به تصویب قانونی در این زمینه گردید، روز گذشته در شهر گوتِنبُرگ سوئد، جایزۀ پُراهمیت «وین وین گوتِنبُرگ» را دریافت داشت. این جایزه تلاش‌ها و دستاوردهای بزرگ در زمینۀ توسعۀ پایدار را پاس می‌دارد. آرش درمبخش، وکیل دادگستری و عضو انجمن شهر «کوربووآ» واقع در غرب پاریس، از سال‌ها پیش در این زمینه کوشش می‌کند و چهرۀ شناخته شدۀ مبارزه با حیف و میلِ مواد غذائی در فرانسه است.
      
جایزۀ بین‌المللی «وین وین گوتِنبُرگ» جایزۀ شهر گوتِنبُرگ در سوئد است که از سال ٢٠٠٠ به اینسو برای «دستاوردهای چشمگیر بسوی آینده‌ای پایدارتر» هر سال به شخصیت و یا نهادی اهدا می‌شود. این جایزه که مهمترین پاداش در زمینۀ توسعۀ پایدار در جهان محسوب می‌شود و گاه از آن با عنوان «نوبل توسعۀ پایدار» یاد شده است، در سال های گذشته به ال گور، معاون پیشین رئیس جمهوری آمریکا، کوفی عنان، دبیرکل پیشین سازمان ملل متحد، و نیز خانم گرو هارلم برانتلند، تدوین کنندۀ گزارش پُراهمیت سازمان ملل متحد با نام «آیندۀ همۀ ما» تعلق گرفته است.
آرش درمبخش که روز گذشته این جایزه را دریافت داشت، در میان کنشگران جامعۀ مدنی و محافل سیاسی فرانسه که به «توسعه پایدار» می‌اندیشند، چهره‌ای شناخته شده است. قانون «مبارزه با حیف و میل مواد غذائی» که در سال ٢٠١٦ در فرانسه به تصویب رسید، به ابتکار و تلاش او فراهم آمد و با تصویب آن، فرانسه نخستین کشور جهان شد که در این زمینه به وضع قانون پرداخت.
بر پایۀ این قانون است که اینک در این کشور هر سال «ده میلیون وعده غذا برای توزیع میان نیازمندان در اختیار انجمن‌های خیریه» قرار می‌گیرد.
آرش درمبخش اینک با گردآوری یک میلیون و ٦٠٠ هزار امضاء خواستار تسری این قانون به سراسر اروپاست و به این منظور از رئیس جمهوری فرانسه می‌خواهد او را در فراهم ساختن یک «فرمان اروپائی» که باید به تصویب شورا و پارلمان اروپا برسد، یاری نماید.
او در گفتگو با ار.اف.ای در بارۀ دریافت این جایزه می‌گوید «من بهیچوجه در انتظار دریافت پاداشی در این زمینه نبودم، زیرا آنچه ما انجام می‌دهیم یک کار طبیعی است، زیرا به نظر من دور ریختن مواد غذائی یک اقدام ابلهانه است، در حالی که ١۵ میلیون شهروند فرانسه در حساب‌های بانکی خود پولی ندارند و بنابراین با چنین بلاهتی مبارزه کردن به نظرم کاری کاملاً عادی است».
آرش درمبخش می‌گوید «اعطای این جایزه البته مرا غافگیر کرد و آنرا به عنوان اقدامی در حمایت و همراهی با خود تلقی کردم تا شاید بتوان آنچه را ما در فرانسه انجام می‌دهیم به سراسر اروپا گسترش داد. درست است که این جایزه را من دریافت می‌کنم، اما شخص من مهم نیست. این پاداشی به فرانسه است، پاداشی به نمایندگان مجلس، انجمن‌های مردم نهاد و میلیون‌ها داوطلبی است که از سر برادری وخیرخواهی در این زمینه فعالیت می‌کنند».
او تاکید می‌کند «فرانسه امروز در سراسر جهان بدلیل تصویب این قانون مورد احترام قرار دارد و من درک نمی‌کنم که چرا همواره بر سر موضوعات بی اهمیت به اختلافات دامن می‌زنیم در حالیکه موضوعاتی نظیر مبارزه با گرسنگی، مبارزه با حیف و میل کردن مواد غذائی از اهمیت بسیار برخوردار است، زیرا با حرکت‌های جمعیتی، با گرمایش زمین، با مشکلات تامین مواد غذائی باید این موضوع را در مرکز گفتگوهای دیپلماتیک و پارلمانی قرار داد و من به این منظور مبارزه می‌کنم».
آرش درمبخش گفت که جایزۀ خود را که به یک میلیون کرون سوئد برابر با ٩٤ هزار یورو بالغ می‌شود، به تمامی در اختیار انجمن‌های خیریۀ مردم نهاد که در همین زمینه فعال هستند، قرار می‌دهد.
