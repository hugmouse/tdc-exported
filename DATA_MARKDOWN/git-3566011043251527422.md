
# روند کاهش تعهدات برجام ادامه می‌یابد/دخالتی در امور عراق نمی‌کنیم

Published at: **2019-11-05T11:25:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545101.html/%D8%B1%D9%88%D9%86%D8%AF-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85-%D8%A7%D8%AF%D8%A7%D9%85%D9%87-%D9%85%DB%8C-%DB%8C%D8%A7%D8%A8%D8%AF-%D8%AF%D8%AE%D8%A7%D9%84%D8%AA%DB%8C-%D8%AF%D8%B1-%D8%A7%D9%85%D9%88%D8%B1-%D8%B9%D8%B1%D8%A7%D9%82-%D9%86%D9%85%DB%8C-%DA%A9%D9%86%DB%8C%D9%85)

مشاور امور بین‌الملل مقام معظم رهبری گفت: کاهش تعهدات ایران ذیل برجام در صورت ادامه بدعهدی طرف مقابل، ادامه می‌یابد.
به گزارش شبکه اطلاع رسانی راه دانا؛ علی‌ اکبر ولایتی مشاور مقام معظم رهبری در امور بین‌الملل در گفتگو با شبکه تلویزیونی فرانس۲۴ عربی در پاسخ به سوالی مبنی بر اینکه آیا گام چهارم کاهش تعهدات برجامی که ایران در آغاز ماه گذشته میلادی اعلام کرد انجام خواهد شد یا خیر؟،گفت: این اقدامات در صورتی که طرف‌های دیگر در توافق به‌خصوص اروپا و آمریکا به تعهداتشان در زمینه‌های صلح‌آمیزی که قرار آن در توافق گذاشته شده عمل نکنند، قطعا در موعد مقرر اجرا می‌شود.  
وی در پاسخ به سوالی مبنی براینکه آیا طرح فرانسه برای تامین خط اعتباری ۱۵ میلیارد دلاری برای تضمین بازگشت مبلغ فروش نفت ایران به داخل کشور با دشواری در اجرا مواجه و نسبت به آن تردید وجود دارد، افزود: مشکل اساسی این است که نه فرانسه و نه اروپایی‌هایی که در توافق هستند، به حرف‌ها و تعهداتی که می‌دهند، عمل نمی‌کنند؛ همانگونه که به تعهدات خود در برجام عمل نکردند.
وزیر امور خارجه اسبق کشورمان تصریح کرد: از فرانسه که از ابتدای مذاکرات برجام در آن حضور داشته، انتظار این بود که سر موعد مقرر به تعهداتش عمل کند؛  اما فرانسه مانند آلمان و آمریکا به تعهداتشان عمل نکردند.  
ولایتی با بیان اینکه هرچه از فرانسه و سایر کشورهای اروپایی شنیده‌ایم فقط حرف بوده و به مرحله عمل در نیامده است، اظهار داشت: اما به جای فعالیت مثبت، فرانسه نه‌تنها به اقدامات مثبت عمل نکرده و به طور کلی غربی‌ها هم به تعهدات خود عمل نکرده‌اند، طلبکاری هم می‌کنند و می‌گویند که ایران باید حضور منطقه‌ای خودش را کاهش داده و سلاح‌های دفاعی هم نداشته باشد.  
وی بیان کرد: این صحبت‌ها توقعی بی جا و غیرمنطقی است و فقط به نظر می‌رسد که با این کارهای تبلیغاتی و سیاسی که فرانسه و دیگران انجام می‌دهند به دنبال یک برد سیاسی تبلیغاتی هستند تا برای مردم دنیا این گونه نشان دهند که آنها دنبال تلاش‌ها و اهداف مثبت صلح‌آمیز هستند.
مشاور مقام معظم رهبری در امور امور بین‌الملل اضافه کرد: تجربه ما از آمریکا و سه کشور اروپای غربی برجام یعنی فرانسه، انگلیس و آلمان این است که بنا ندارند به تعهداتشان در توافق هسته‌ای عمل کنند. چنانچه ماه‌ها گذشته و آنها به هیچ یک از تعهداتشان عمل نکرده‌اند و حتی برعکس، آمریکا تحریم‌های بیشتری وضع کرده است.  
ولایتی با بیان اینکه اروپایی‌ها هم از آمریکا پیروی کرده‌اند، گفت: ما تا زمانی که یک عمل مثبت جدی از فرانسه نبینیم،  هم‌چنان بر این عقیده هستیم که پاریس به قولی که داده است پایبند نبوده و در حقیقت در حال بازی سیاسی است.
وی در پاسخ به سوالی درباره انتصاب وزیر خارجه جدید عربستان سعودی و تلاش نخست وزیر پاکستان برای انجام دیداری بین مقامات تهران و ریاض، افزود: ما برای ارتباط با کشورهای منطقه نیاز به واسطه نداریم و همواره باب مذاکره با کشورهای منطقه مفتوح بوده است؛ سعودی‌ها برای اقداماتی که انجام می‌دهند باید توضیح بدهند.
مشاور مقام معظم رهبری در امور امور بین‌الملل گفت: سعودی‌ها باید پاسخ دهند که چرا پنج سال است یمن را بمباران می‌کنند و ده‌ها هزار زن و کودک و مردم بی‌گناه در این بمباران‌ها کشته می‌شوند، یمن یکی از کشورهای منطقه و مسلمان است.  
ولایتی با تاکید بر اینکه محور جنگی که بر یمن تحمیل شده سعودی‌ها هستند،  اضافه کرد: عربستان سعودی باید از این دخالت‌ها در کشورهای منطقه دست بردارد و همچنین نباید به این کشورها ظلم کند.  انتظار می‌رود که کشورهای منطقه همکار و همراه هم باشند.  ما به‌عنوان اصول اولیه مشکلی برای مذاکره نداریم به شرط آن که طرف مقابل حد خود را بداند.
وی در پاسخ به سوالی در خصوص مسائل یمن، تاکید کرد: این مردم یمن هستند که باید تصمیم بگیرند.  ما مخالف هرگونه دخالت خارجی در یمن هستیم و اگر سعودی‌ها می‌خواهند با حوثی‌ها مذاکره کنند، باید از مداخلات در منطقه و یمن دست بردارند تا مردم رغبت مذاکره با آنها را پیدا کنند.
مشاور مقام معظم رهبری در امور امور بین‌الملل با اشاره به اینکه شرط مذاکره بین سعودی‌ها و یمنی‌ها آن طور که یمنی‌ ها و مقامات حوثی بارها اعلام کرده‌اند پایان یافتن بمباران‌ها در این کشور بوده است، گفت: باید وضغیت جنگی علیه یمن و کشتار مردم بی‌گناه در این کشور توسط سعودی‌ها متوقف شود تا بتوانند با هم مذاکره کنند.  
ولایتی در بخش دیگری از پاسخ‌های خود به سئوالات مجری شبکه در خصوص توسعه روابط با امارات متحده عربی نیز گفت: درب‌های کشور بر روی مذاکره با کشورهای منطقه باز است؛ اما باید حرف و عملشان یکی باشد و این گونه نباشد که با مذاکره بخواهند سرو سامانی پیدا کنند تا به کشورهای دیگر تجاوز کنند.
وی اضافه کرد: درباره امارات گفتگوهایی بین کشورمان و این کشور صورت گرفته و امیدوار هستیم که ابوظبی هم مثل ریاض از مداخله در امور داخلی یمن دست بردارد و اگر این سیاست‌ها ادامه پیدا کند، حتما امارات و عربستان ضرر خواهند کرد.  
سئوال دیگر مرتبط با مواضع ایران درباره عراق و لبنان بود که وزیر امور خارجه اسبق کشورمان، گفت: در مورد عراق و لبنان هر چه مردم و نظام‌های قانونی آنها تصمیم بگیرند، ملاک عمل بوده و ایران در امور داخلی هیچ کشوری ازجمله این دو کشور دخالت نمی‌کند و طبیعی است که به‌عنوان دوست این دو کشور و طبق توصیه‌ای که مقام معظم رهبری فرمودند، نگاه ایران این است که حرکت‌ها در چارچوب قوانین صورت بگیرد و به آشوب‌طلبی کشیده نشود.
ولایتی اظهار داشت: ما می‌دانیم که مردم کشورهای عراق و لبنان بری از این هستند که کار غیرقانونی بکنند تا زمینه‌ای برای دخالت دیگران ایجاد شود.  بدون تردید آمریکایی‌ها، صهیونیست‌ها و برخی دیگر از کشورها در پشت صحنه سعی کرده‌اند تا در عراق و لبنان نفوذ کرده و در کار مطالبات قانونی مردم عراق و لبنان خدشه وارد کنند.
وی افزود: این کاملا طبیعی و حق مردم است که در چارچوب تظاهرات قانونی خواسته خود را به گوش مسئولین برسانند؛  اما این که بعضی از سفارت آمریکا در بغداد و عناصر وابسته به صهیونیست‌ها سعی می‌کنند تا مطالبات مشروع مردم را از مسیر خودش منحرف کنند و کشتار راه انداختند، باید مورد اهمیت قرار بگیرد.
رئیس هیئت امنای دانشگاه آزاد اسلامی گفت: مردم عراق و رهبران آنها سعی کرده‌اند تا صف خود را از آشوب طلب‌ها جدا کنند و بدون تردید مردم هوشیار و متمدن عراق و لبنان دشمن و دوست خود را از هم تشخیص می‌دهند.
ولایتی خاطرنشان کرد: همانطور که مقام معظم رهبری فرمودند، امنیت باید برقرار باشد زیرا در نظام ناامن دشمنان قسم‌خورده عراق و لبنان که در راس آنها آمریکا قرار دارد، آشوب ایجاد می‌کنند.
وی اظهار داشت: صهیونیست‌ها،  برخی حامیان منطقه‌ای آنها و برخی از کشورهای مرتجع نیز در حقیقت اوامر آمریکا را در آشوب‌طلبی در عراق و لبنان اجرا می‌کنند. نظامی که مردم عراق با دادن هزاران شهید ایجاد کرده و آن را آسان به دست نیاورده‌اند،  به راحتی نیز از دست نخواهند داد.
مشاور مقام معظم رهبری در امور امور بین‌الملل گفت:به هیچ وجه ملت بزرگ عراق و لبنان راضی نیستند که کشورشان دچار هرج و مرج شده تا زمینه‌ای برای دخالت دشمنان بدخواه مردم دو کشور ایجاد شود.
ولایتی تصریح کرد: ما هیچ‌گونه دخالتی در امور داخلی عراق نمی‌کنیم و طبیعی است که آن کسانی که آشوب ایجاد می‌کنند قصد خیری برای مردم این کشور ندارند.  آنها دفاتر احزاب سیاسی و قانونی را آتش می‌زنند و مردم را می‌کشند.
وی اظهار داشت: این اتفاقات هیچ توجیهی ندارد و مردم عراق هم از این کشت و کشتار بیزار هستند.  بدون تردید ما معتقدیم عادل عبدالمهدی فردی است خدمتگزار و با سابقه انقلابی که از زمان صدام و از بدو شکوفایی انقلاب این کشور در خدمت مردم عراق بوده و هنوز هم همین نیت را دارد.
مشاور امور بین‌الملل رهبری گفت: نخست وزیر عراق در حد توانش تلاش می‌کند و امیدواریم که وی موفق شود تا مطالبات مردم که به صورت صلح‌آمیز درخواست می‌شود را پاسخ مثبتی دهد.
 
انتهای پیام/
