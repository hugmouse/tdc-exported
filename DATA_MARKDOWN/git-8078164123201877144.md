
# Rai, alta tensione sulle nomineIl Pd sul Tg1, FdI chiede spazio

Published at: **2019-11-01T22:00:00+00:00**

Author: **Antonella Baccaro**

Original: [Corriere della Sera](https://www.corriere.it/politica/19_novembre_02/rai-alta-tensione-incarichi-pd-tg1-fdi-chiede-spazio-99efcda2-fdae-11e9-8a58-4dee50fcf96c.shtml)

Sarà l’11 novembre la data delle nuove nomine nel consiglio d’amministrazione Rai. O più probabilmente il 15, dopo la seduta della commissione di Vigilanza. Di certo al settimo piano di viale Mazzini c’è grande agitazione: l’intenzione dell’amministratore delegato Fabrizio Salini di procedere prima all’indicazione dei titolari delle nove nuove megadirezioni trasversali previste dal suo piano, per poi occuparsi di quello che c’è sotto, cioè reti e tg, è messa in discussione dal pressing dei partiti di maggioranza e non solo. E come se non bastasse, le candidature di peso si moltiplicano, come quelle dell’ex presidente Monica Maggioni (ora a RaiCom) e dell’ex direttore generale Mario Orfeo. Ma anche di Antonio Marano, il leghista che era stato messo in ombra dalla gestione salviniana e che ora sarebbe ritornato in buoni rapporti col Carroccio.
Salini in consiglio ha mantenuto buoni rapporti con l’ex maggioranza: il M5S ovviamente, che lo ha indicato e gli ha bollinato il piano. Ma anche Lega e Fdi che lo hanno sempre sostenuto e che adesso sembrano disposti a votarne le prossime nomine, sia pure a certe condizioni (Fdi, ad esempio, vorrebbe passare all’incasso di una rete o un Tg dopo l’exploit elettorale di Giorgia Meloni in Umbria). Quanto al presidente “sovranista” Marcello Foa, il segretario della Vigilanza Rai, Michele Anzaldi, continua a sostenere che se è ancora lì, è perché il Pd non ha voluto dargli la spallata. Si spiegherebbe anche così la permanenza (finora) di Teresa De Santis alla direzione di Rai1 e di Gennaro Sangiuliano al Tg2. E la direzione e condirezione del TgR ancora in mano alla Lega.
E in effetti se c’è qualcosa che il Pd ha messo nel mirino ultimamente non sono tanto le poltrone ancora detenute dai “sovranisti” ma quelle occupate dal M5S: due in particolare. La prima è tutta politica: la delega alle Telecomunicazioni che il ministro dello Sviluppo ecomomico, Stefano Patuanelli, non vorrebbe assegnare allo zingarettiano Gian Paolo Manzella. L’altra è quella del Tg1, in mano a Giuseppe Carbone, in grave difficoltà con gli ascolti. Si dice che Salini avrebbe previsto di assegnare a Stefano Coletta (ora a Rai3) in quota Pd, la direzione di Rai1, promettendogli per il futuro una nuova direzione d’intrattenimento. In più al Pd sarebbe anche andata la megadirezione dell’Approfondimento giornalistico, destinata a Antonio Di Bella (ora a RaiNews). Tutto il resto delle assegnazioni avrebbe ruotato intorno a questo schema, compresa una Rai2 affidata a Ludovico Di Meo (in quota FdI) o a Antonio Marano (Lega). Ma l’insistenza del Pd sul Tg1 rischia di far saltare tutto e di riaprire tutti i giochi. Nei quali s’inseriscono ora nomi di peso, come Mario Orfeo e Monica Maggioni, per i quali non è pensabile una direzione di secondo piano. Dubbi da sciogliere nei prossimi dieci giorni.
© RIPRODUZIONE RISERVATA
