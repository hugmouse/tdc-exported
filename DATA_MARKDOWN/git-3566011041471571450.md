
# ما ورزشکاران درصف ایستادگی و مقاومت در برابر دشمنان ایستاده ایم

Published at: **2019-11-04T16:35:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544893.html/%D9%85%D8%A7-%D9%88%D8%B1%D8%B2%D8%B4%DA%A9%D8%A7%D8%B1%D8%A7%D9%86-%D8%AF%D8%B1%D8%B5%D9%81-%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D9%88-%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AF%D8%B4%D9%85%D9%86%D8%A7%D9%86-%D8%A7%DB%8C%D8%B3%D8%AA%D8%A7%D8%AF%D9%87-%D8%A7%DB%8C%D9%85)

مربى تیم ملى ووشوى جوانان کشور بابیان اینکه ما ورزشکاران نیز مانند آحاد ملت ایران در صف ایستادگی و مقاومت در برابر دشمنان ایستاده‌ایم،گفت: جنایت‌کاران عالم را هرگز به رسمیت نمی‌شناسیم،لذا در میادین ورزشی نیز با ورزشکاران این رژیم غاصب که دستش به خون هزاران انسان بی‌گناه آلوده است، حاضر نمی‌شویم.
به گزارش شبکه اطلاع رسانی راه دانا؛ علیرضا بهرمن،مربى تیم ملى ووشوى جوانان ایران و رئیس هئیت ووشو هرمزگان در گفتگو اختصاصی باخبرنگار هرمز با بیان اینکه افول آمریکا و کشورهای استکباری قطعی است،اظهار کرد:بنابر سنت الهی، بدون شک پیروز واقعی و قطعی صحنه نبرد حق و باطل، حق خواهد بود و ما طی دو سه دهه اخیر بارها تحقق وعده‌ الهی در این باره را دیده‌ایم،این حجت حقی است که در برابر ما قرار دارد.
وی افزود:ما در جنگ ۸ ساله دست خدا را در وجب به وجب جهاد مقدس ملت ایران دیدیم که چگونه ملتی با دستان خالی در برابر قدرت عظیمی ایستاد که از سوی بیش از ۴۰ کشور ثروتمند دنیا مورد حمایت قرار می‌گرفت.
مربى تیم ملى ووشوى جوانان ایران در ادامه عنوان کرد:ما ملتی بودیم که تازه انقلاب کرده بودیم و هنوز انقلاب ما ساختارهای خود را نشناخته بود که یک هجوم تمام عیار به سرزمین ما شکل گرفت و اگر همت بلند ملت ایران و کلام حق امام راحل (ره) نبود، ایستادگی در برابر چنین قدرتی مگر ممکن می‌آمد،جلوه‌های دیگر این دست الهی را در شکل‌گیری و قوام جریان مقاومت در منطقه نیز شاهد بوده‌ایم.
بهرمن بابیان اینکه در جنگ ۳۳ روزه لبنان و ۲۲ روزه غزه دیدیم که صهیونیست‌های غاصب چگونه در برابر فرزندان معنوی ملت ایران زانو زدند،تصریح کرد:در طول چهار دهه پس از انقلاب اسلامی، آمریکایی‌ها برای سرنگونی نظام جمهوری اسلامی و اضمحلال ملت غیور ایران هر چه در توان داشتند، بکار گرفتند اما به لطف خدا و در سایه ایستادگی ملت ایران و رهبری‌های هوشمندانه امام راحل و رهبر معظم انقلاب اسلامی و همین طور به برکت خون پاک شهدا، دیدیم که دشمن در هر سناریویی چگونه زمین‌گیر می‌شود.
وی افزود:۴۰ سال تحریم و توطئه و حمله نظامی و کودتا و ترور و نیرنگ و دروغ بر علیه ملت ایران، نه تنها ملت ما را ضعیف نکرد بلکه در یکی از میدان‌های مقاومت اسلامی دیدیم که چگونه پیچیده‌ترین دستاورد نظامی آنان یعنی پهباد گلوبال هاوک که نوک پیکان جاسوسی آنان بر فراز منطقه بود با اقتدار پدافندی کشورمان مواجه و با یکی از ساده‌ترین تجهیزات ساخت داخل کشورمان ساقط و نابود شد.
مربى تیم ملى ووشوى جوانان ایران با بیان اینکه در طول یک سده اخیر، کلکسیونی از جنایات آمریکا بر علیه ملت ایران را شاهد بوده‌ایم،عنوان کرد: به معنای دقیق تر آمریکایی‌ها هر چه توانستند،بر علیه ملت ایران کردند، ملت ما هرگز فراموش نمی‌کند که بزرگ‌ترین پشتیبان رژیم شاهنشاهی، آمریکایی بود که بلافاصله پس از سرنگونی آن رژیم بدست ملت ایران، ما را تحریم کرد و این تحریم تا به امروز نیز ادامه دارد.
بهرمن  افزود:از تحریم نظامی و اقتصادی گرفته تا تحریم دارو و نیازهای اولیه این جنایات هرگز از یاد ملت ایران فراموش نخواهد شد،صهیونیست‌ها نیز در همدستی آشکار با آمریکا در تمامی این جنایات با دشمنان ملت ایران در یک صف بوده‌اند.
مربى تیم ملى ووشوى جوانان کشور بابیان اینکه ما ورزشکاران نیز مانند آحاد ملت ایران در صف ایستادگی و مقاومت در برابر دشمنان ایستاده‌ایم،خاطرنشان کرد: ما همدل و هم پای با مستضعفان عالم در مسیر آرمانخواهی و اعتقاد راستین به راه بلند خمینی شریف قرار داریم و چون جنایت‌کاران عالم را هرگز به رسمیت نمی‌شناسیم.
بهرمن افزود: در میادین ورزشی نیز با ورزشکاران این رژیم غاصب که دستش به خون هزاران انسان بی‌گناه آلوده است، حاضر نمی‌شویم و باور ما این است که این حرکت حتی اگر سبب محرومیت و یا شکست ما تلقی شود اما ضربه‌ای به موجودیت رژیم پلیدی است که عامل اول پراکندن نفرت و خونریزی در دنیا است.
گفتنی است این مربى جوانان در سال 2014 در حاشیه رقابت‌هاى قهرمانى جوانان جهان به میزبانى کشور ترکیه به‌دلیل عدم قضاوت براى نماینده رژیم غاصب صهیونیستى به‌مدت 3 سال از حضور در بخش داورى محروم شد.
انتهای پیام/
