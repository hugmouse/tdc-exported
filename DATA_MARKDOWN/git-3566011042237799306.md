
# افراد تنبل که حوصله مدیریت ندارند حرف از وابستگی به غرب می‌زنند

Published at: **2019-11-04T10:42:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544723.html/%D8%A7%D9%81%D8%B1%D8%A7%D8%AF-%D8%AA%D9%86%D8%A8%D9%84-%DA%A9%D9%87-%D8%AD%D9%88%D8%B5%D9%84%D9%87-%D9%85%D8%AF%DB%8C%D8%B1%DB%8C%D8%AA-%D9%86%D8%AF%D8%A7%D8%B1%D9%86%D8%AF-%D8%AD%D8%B1%D9%81-%D8%A7%D8%B2-%D9%88%D8%A7%D8%A8%D8%B3%D8%AA%DA%AF%DB%8C-%D8%A8%D9%87-%D8%BA%D8%B1%D8%A8-%D9%85%DB%8C-%D8%B2%D9%86%D9%86%D8%AF)

نماینده مردم قاین و زیرکوه در مجلس شورای اسلامی گفت: افرادی که حرف از وابستگی به غرب می‌زنند بیش از آن‌که به دنبال مدیریت باشند تبنل بوده و می‌خواهند گره‌گشایی مشکلات را با وابستگی به غرب انجام دهند.
به گزارش شبکه اطلاع رسانی راه دانا؛ فرهاد فلاحتی نماینده مردم قاین و زیرکوه در مجلس شورای اسلامی در گفت‌وگو با خبرنگار خاورستان، اظهار کرد: ملت ایران با کشور آمریکا تجربه‌های متعددی دارد که همه گویای اجباری بودن رژیم آمریکا و منفعت طلبی بیش از حد این کشور است.
  وی با اشاره به این‌که برجام یکی از جدیدترین این موارد بوده، افزود: در تاریخ معاصر بحث کودتای 28 مرداد که به دوران رژیم پهلوی برمی‌گردد زمانی اتفاق افتاد که مصدق به آمریکا اعتماد کرد و آمریکا در مقابل بزرگترین ضربه را به کشور ایران زد که این موضوع نیز اخیرا توسط مقام معظم رهبری تبین شده است.   نماینده مردم قاین و زیرکوه در مجلس شورای اسلامی بیان‌کرد: برجام آخرین مورد اعتماد به آمریکا بود لذا اگر با هوشمندی جلو برویم و تجربه تلخی که کشور و ملت ایران از آمریکا دارد ما را به این سمت و سو برساند که آمریکا در هیچ بُعدی قابل اعتماد نیست قطعا توسعه کشور در تمام زمینه‌ها انجام خواهد شد و ان‌شاءالله ملت ایران به پیروزی نهایی خواهد رسید.   فلاحتی با بیان این‌که وابستگی به هیچ کشوری برای ملت ایران مناسب نیست، عنوان کرد: وابستگی به گونه‌ای است که کشور را از حرکت رو به جلو باز می‌دارد. همان‌طورکه در قانون اساسی تأکید شده تعامل با دنیا و ارتباط‌گیری با کشورها در مرام جمهوری اسلامی ایران بوده و هست. برخی‌ها ارتباط‌گیری را به معنی وادادگی و وابستگی تلقی کرده در صورتی که این دو با هم تفاوت دارد.   وی اظهار کرد: ما حتی در زمینه‌های متعددی با اکثر کشورهای دنیا ارتباط فرهنگی، سیاسی و اجتماعی داشته‌ایم اما در دنیا کشورهایی هستند که به دنبال سیطره‌طلبی بوده که آمریکا در رأس آن‌ها است و رژیم غاصب صهیونیستی که ما اصلا قبولش نداریم برای توسعه خود آلت دست آمریکا شده است.   نماینده مردم قاین و زیرکوه در مجلس شورای اسلامی گفت: وابسته‌شدن و ارتباط‌گیری با آمریکا و رژیم صهیونیستی به‌گونه‌ای است که کشورها برای خودکشی خود از آن استفاده می‌کنند. تفکر وابسته کردن کشور از گذشته دور در کشور وجود داشته و مقام معظم رهبری چند وقت پیش در این خصوص گفتند: "حواسمان به افرادی که تقی‌زاده‌سازی در کشور می‌کنند باشد" غرب‌زدگی و وابستگی به کشورهای اروپایی مرام آن‌ها بوده و توسعه را در وابستگی می‌دانند.   فلاحتی ادامه داد: در حالی‌که کشورهای متعددی پیش روی ما است که علی‌رغم وابسته‌بودن به کشورهای اروپایی و غربی از رشد برخوردار نیستند و از این نمونه‌ کشورها زیاد هستند اما برعکس برخی از کشورها نیز هستند که با اروپا تعامل دارند اما وابستگی ندارند و پیشرفت‌های فزاینده‌ای داشته‌اند.   وی تصریح کرد: از گذشته و به ویژه در 40 سال اخیر شعار جمهوری اسلامی "استقلال آزادی" بوده و استقلال یعنی وابسته نبودن و آزادی به معنی قطع ارتباط با دنیا نیست که همه این موضوع را می‌دانند و متوجه هستند.   نماینده مردم قاین و زیرکوه در مجلس شورای اسلامی با اشاره به ناراحتی برخی از افراد در قطع ارتباط با غرب، گفت: این مسئله به تفکر افراد برمی‌گردد. عده‌ای از افراد که کم نیز هستند در لایه‌های مدیریتی یا دانشگاهی کشور نفوذ داشته و دارند حال این‌که این‌ها یا خودباخته هستند یا تحصیل کرده در کشورهایی مانند آمریکا و اروپا هستند که این‌گونه تفکراتی داشته و این منجر به خود باخته‌شدن این‌ها شده یا هم واقعا فکر می‌کنند که با این ارتباط کارها در کشور انجام خواهد شد.   فلاحتی بیان کرد: در حالی‌که این افراد بیش از آن‌که به دنبال مدیریت باشند تبنل بوده و می‌خواهند گره‌گشایی مشکلات را با وابستگی به غرب انجام دهند این مانند این است که ما کشور خود را در اختیار کشور دیگری بگذاریم و بگوییم تو بیا آباد کن در حالی‌که آباد نخواهد شد.   وی خاطرنشان کرد: مانند عربستان که نفت خود را ارزان قیمت در اختیار آمریکا و کشورهای اروپایی قرار داده و اشراف و شاهزادگان در عربستان به عیش و نوش پرداخته در حالی‌که سایر مردم عربستان در شرایط سختی زندگی می‌کنند و این مسئله در بسیاری از کشورهای دیگر منطقه نیز وجود دارد.   نماینده مردم قاین و زیرکوه در مجلس شورای اسلامی گفت: کسانی که در داخل کشور معمولا تمایل وابستگی به آمریکا را دارند یا می‌خواهند درهای کشور به روی این کشورها بدون قید و شرط باز شود افرادی هستند که حوصله مدیریتی در کشور ندارند و عادت به کار، تلاش و رفع مشکل ندارند.   فلاحتی عنوان کرد: تجربه تاریخی نیز این مسئله را بازگو می‌کند چراکه در زمان پادشاهان وضعیت این‌گونه بوده است. آن‌هایی که در توسعه داخلی کشور و ابعاد اقتصادی و مقاومت پافشاری کرده‌اند افرادی بودند که موفق عمل کردند اما آن‌هایی که واداده بوده و در مقابل سایر کشورها ساده جلو آمده و کشور را واگذار کردند متأسفانه شاهد آن هستیم که صدمات جبران‌ناپذیری به کشور وارد کردند.   وی افزود: در حال حاضر نیز همین مسئله وابستگی است که عده‌ای اندک دیدگاه وابستگی به غرب را دارند. این افراد در ذهن خود مسئله را باخته‌اند و فکر می‌کنند با خودباختگی می‌توان به توسعه رسید اما شرایط امروز جمهوری اسلامی و با این تجربه تاریخی پر فراز و نشیب تمام مردم و مسئولان کشور را به این تجربه رسانده که با تمام وجود می‌توان به پیروزی، رستگاری و توسعه در تمامی ابعاد در زمینه‌های داخلی، اقتصاد مقاومتی و بی‌نیازی از کشورهای مستکبری که نگاه آن‌ها به ما نگاه منفعت‌طلبانه است، رسید.   نماینده مردم قاین و زیرکوه در مجلس شورای اسلامی بیان کرد: در گذشته افرادی می‌گفتند آمریکا به دلیل تسخیر لانه جاسوسی با ایران مشکل دارد در حالی‌که بحث این حرف‌ها نیست و آمریکا قبل از تسخیر لانه جاسوسی در کودتای 28 مرداد که اتفاق افتاد مگر در کشور ما سفارت نداشته و فعال نبوده است؟ با دولت شاهنشاهی ایران رابطه دوستانه نداشته؟ پس چگونه می‌شود که کودتای 28 مرداد انجام می‌شود؟ چرا؟ چون ملی‌شدن صنعت نفت اتفاق می‌افتد. چون آمریکا از نفت ایران ضرر می‌کرد و منفعت را کشور روسیه می‌برد. همین تجربه را اگر جلو بیاییم مشاهده می‌کنید امروز آمریکا اعلام می‌کند که حضور آن‌ها در سوریه به دلیل نفت است.   فلاحتی اظهار کرد: دشمنی آمریکا با کشورهایی مانند سوریه و ایران به دلیل نفت است. منافعی مادی که از این نفت برای خود تصور می‌کنند را نمی‌خواهند در اختیار کشورهایی که منابع از خودشان است، باشد.   وی گفت: عربستان را نیز به دلیل نفت می‌خواهند و همین دیدگاه را نسبت به کشور ایران دارند. حال کدام عقل سلیم است و کدام فرد خردمند و فاضلی است که منابع خدادای خود را بفروشد و توسعه که پیدا نکند هیچ بلکه باید بردگی نیز بکند؟! مطمئنا دشمنی ما با آمریکا ثابت است تا زمانی‌که این تفکر در آمریکا است و  پیروزی برای ملتی است که مقاومت داشته باشد و با توکل بر خدا پیش برود.   انتهای پیام/
