
# Firma Baby Direkt dostala pokutu 40,8 milionu od ÚOHS

Published at: **2019-11-05T09:13:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/firma-baby-direkt-dostala-pokutu-40-8-milionu-od-uohs/1817305?utm_source=rss&utm_medium=feed)

Brno - Brněnská společnost Baby Direkt, která provozuje velkoobchod s dětským a kojeneckým zbožím, dostala od Úřadu pro ochranu hospodářské soutěže (ÚOHS) pokutu 40,793.000 korun. Firma totiž podle úřadu svým odběratelům stanovovala minimální cenu, za kterou mají zboží prodávat. ÚOHS o tom informoval v tiskové zprávě. Rozhodnutí zatím není pravomocné, firma proti němu může podat rozklad. Vyjádření firmy ČTk zjišťuje.
"Za nedodržení prodeje dotčeného zboží alespoň za stanovené ceny hrozila společnost Baby Direkt svým odběratelům sankcemi či odběratele dokonce formou nedodání zboží skutečně postihovala," uvedl mluvčí úřadu Martin Švanda.
Úřad zjistil, že firma takto postupovala v letech 2011 až 2018 a ve výši pokuty vzal v potaz to, jak dlouho byl zákon porušován. Výši pokuty ovlivnil i fakt, že úřad společnost na možné porušování zákona v roce 2014 upozornil.
"Výše pokuty by po zohlednění všech polehčujících i přitěžujících okolností dosáhla více než 150 milionů korun. Protože je však Úřad při ukládání pokut omezen maximální hranicí deset procent z obratu soutěžitele, činí výsledná pokuta 40,793.000 korun. Jedná se tak o jednu z nejvyšších pokut uloženou za zakázané vertikální cenové dohody," uvedl Švanda.
Úřad svým rozhodnutím také zakázal plnění uzavřených dohod a uložil firmě, aby své odběratele o jejich neplatnosti informovala.
Naposledy za takovou dohodu uložil ÚOHS pokutu letos v říjnu a to společnosti TCM Herbs ve výši 853.000 korun, loni v prosinci dostal pokutu 8,3 milionu portál Booking.com.
