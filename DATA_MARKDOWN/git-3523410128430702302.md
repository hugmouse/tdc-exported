
# 
        دخل و خرج هدفمندی در هفت ماهه ابتدای امسال
      

Published at: **2019-11-05T15:13:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638374/%D8%AF%D8%AE%D9%84-%D9%88-%D8%AE%D8%B1%D8%AC-%D9%87%D8%AF%D9%81%D9%85%D9%86%D8%AF%DB%8C-%D8%AF%D8%B1-%D9%87%D9%81%D8%AA-%D9%85%D8%A7%D9%87%D9%87-%D8%A7%D8%A8%D8%AA%D8%AF%D8%A7%DB%8C-%D8%A7%D9%85%D8%B3%D8%A7%D9%84)

به گزارش بولتن نیوز، اکبر ایزدی اظهار داشت: از ابتدای اجرای قانون هدفمندکردن یارانه‌ها تاکنون حدود ۸ میلیارد نفر یارانه نقدی دریافت کرده‌اند و در هر ماه حدود ۳۵۵۰ میلیارد تومان یارانه نقدی پرداخت می‌شود.
مدیرعامل سازمان هدفمند سازی یارانه‌ها ادامه داد: با توجه به گستره پرداخت یارانه نقدی در سراسر کشور و نیز اهمیت فوق العاده آن، تمامی منابع و مصارف سازمان هدفمندسازی یارانه‌ها بر اساس نظرات و مصوبات مجلس شورای اسلامی دریافت و هزینه می‌شود، ضمن آنکه نهادهای نظارتی از جمله دیوان محاسبات کشور و سازمان بازرسی کشور نیز در آن نظارت کامل می‌کند.
وی با اشاره به عملکرد سازمان هدفمندسازی یارانه‌ها در زمینه کاهش فقر خاطرنشان کرد: در بودجه عمومی کشور مبلغ ۸۴،۰۰۰ میلیارد ریال به منظور کاهش فقر مطلق در نظر گرفته شده است که تا پایان مهر امسال مبلغ ۴۹،۴۶۶ میلیارد ریال در اختیار دستگاه‌های حمایتی از جمله کمیته امداد امام خمینی و سازمان بهزیستی کشور قرار گرفته است؛ که در هر ماه علاوه بر یارانه نقدی به حسابشان واریز می‌شود.
پرداخت ۲۶۰۰ میلیارد تومان به سلامت
مدیرعامل سازمان هدفمند سازی یارانه‌ها با اشاره به جزئیات عملکرد ۷ ماهه مصارف هدفمندی یارانه‌ها گفت: تاکنون ۲۶۰۰ میلیارد تومان به طرح تحول سلامت اعتبار داده شده است.
وی درباره عملکرد هفت ماهه سازمان هدفمندی سازی یارانه‌ها اظهار داشت: طبق تبصره ۱۴ قانون بودجه امسال این سازمان در جهت مصارف تعیین شده مبالغی را هزینه کرده است و تاکنون بالغ بر ۲۵ هزار ۶۹۵ میلیارد تومان یارانه نقدی و غیر نقدی پرداخت شده است.
مدیرعامل سازمان هدفمند سازی یارانه‌ها با بیان اینکه یکی از مواد قانونی بودجه مربوط به کاهش فقر مطلق است، افزود: طبق قانون در این مدت ۴ هزار ۹۴۶ میلیارد تومان بدین منظور هزینه شده است.
۳۴۴۰ میلیارد تومان برای خرید تضمینی گندم پرداخت شد
وی در مورد پرداختی به کشاورزان نیز گفت: در رابطه با خرید تضمینی گندم از کشاورزان بالغ بر ۳۴۴۰ میلیارد تومان هزینه شده است؛ علاوه بر موارد فوق ۲ هزار ۸۵ میلیارد تومان برای سایر اهداف مندرج در ماده ۷۹ قانون برنامه ششم توسعه تخصیص یافت.
ایزدی در پاسخ به این سوال که حمایت‌ها و کمک سازمان هدفمندسازی یارانه‌ها در سال جاری چقدر بوده است، اظهار داشت: مبلغ ۳۰۰ میلیارد تومان به وزارت علوم و تحقیقات بابت تامین غذای دانشجویان و مبلغ ۴۰ میلیارد تومان به سازمان زندان‌ها و اقدامات تامینی و امنیتی بابت تامین غذای زندانیان پرداخت شد.
پرداخت ۱۵ میلیارد تومان برای تامین غذای دانشجویان
مدیرعامل سازمان هدفمندی سازی یارانه‌ها با اشاره به اینکه به زودی ۱۵ میلیارد تومان بابت تامین غذای دانشجویان به وزارت بهداشت، درمان و آموزش پزشکی کشور پرداخت می‌شود، یادآور شد: مبلغ ۱۶۰ میلیارد تومان بابت کمک به رزمندگان معسر هزینه و همچنین مبلغ ۱۵۰ میلیارد تومان در جهت کمک به مسکن محرومان به نهادهای حمایتی پرداخت شد.
وی در مورد دیگر هزینه‌های انجام شده، گفت: مبلغ ۲۲۵ میلیارد تومان در جهت کمک به حمل و نقل ریلی کشور و بیش از ۵۰ میلیارد تومان در جهت کمک به تولید و اشتغال هزینه از جمله این موارد است.
ایزدی تاکید کرد: سازمان هدفمندسازی یارانه‌ها در سال ۱۳۹۸ همانند سال گذشته حتی یک ریال از بودجه عمومی استفاده نکرده است و در طرح تحول سلامت، کاهش فقر مطلق و خرید تضمینی گندم نیز کمک‌های قابل توجهی به بودجه عمومی کشور از محل منابع ناشی از اجرای قانون هدفمندکردن یارانه‌ها کرده است.
