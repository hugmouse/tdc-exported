
# خط و نشان سخنگوی قوه قضائیه برای نهادهای نظارتی صنفی مرتبط با ماجرای دروغ دختر آبی/اسماعیلی: هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود

Published at: **2019-11-05T11:01:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545090.html/%D8%AE%D8%B7-%D9%88-%D9%86%D8%B4%D8%A7%D9%86-%D8%B3%D8%AE%D9%86%DA%AF%D9%88%DB%8C-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A8%D8%B1%D8%A7%DB%8C-%D9%86%D9%87%D8%A7%D8%AF%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C-%D8%B5%D9%86%D9%81%DB%8C-%D9%85%D8%B1%D8%AA%D8%A8%D8%B7-%D8%A8%D8%A7-%D9%85%D8%A7%D8%AC%D8%B1%D8%A7%DB%8C-%D8%AF%D8%B1%D9%88%D8%BA-%D8%AF%D8%AE%D8%AA%D8%B1-%D8%A2%D8%A8%DB%8C-%D8%A7%D8%B3%D9%85%D8%A7%D8%B9%DB%8C%D9%84%DB%8C---%D9%87%D9%81%D8%AA%D9%87-%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%A8%D8%AE%D8%B4%DB%8C-%D8%A7%D8%B2-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D8%AF%D8%B3%D8%AA-%D8%A2%D9%85%D8%AF%D9%87-%D8%A7%D8%B2-%D8%B1%D9%88%D8%AD-%D8%A7%D9%84%D9%84%D9%87-%D8%B2%D9%85-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%D9%85%DB%8C-%D8%B4%D9%88%D8%AF)

سخنگوی قوه قضاییه با اشاره به این مطلب که اقدامات قوه قضاییه نمایشی و شعارگونه نبوده و پیش بینی می کردیم مبارزه با فساد درد داشته باشد گفت: مبارزه با فساد استمرار خواهد داشت.
به گزارش خبرنگار شبکه اطلاع رسانی راه دانا؛ غلامحسین اسماعیلی ضمن عرض تسلیت شهادت امام حسن عسکری (ع) و گرامیداشت روز ۱۳ آبان ماه گفت: رسالت و ماموریت مهم قوه قضائیه اجرای عدالت، مبارزه با مفاسد و احقاق حقوق مردم و بیت المال بدون نگاه به این و آن و  اشخاص و جریان‌های سیاسی است.وی گفت: ما یک خط قرمز داریم و آن هم قانون است و جلوی قانون شکنان می‌ایستیم و استدلال‌های فاقد اعتبار را خط قرمز خود می‌دانیم و در حوزه اطلاع رسانی هم همین سیاست را دنبال می‌کنیم و در اطلاع رسانی دنبال شعار نیستیم و رویکرد ما اطلاع رسانی است. اسماعیلی افزود: از مردم آگاه ایران اسلامی قدرانی می‌کنیم که براساس افکار سنجی وزارت اطلاعات بیش از ۷۶ درصد افراد شرکت کننده در این نظر سنجی از اقدامات قوه قضاییه در برخورد با مفاسد رضایت داشتند و باید این روند ادامه داشته باشد.
وی با بیان اینکه انتظار از مدیران، رسانه‌ها جریانات سیاسی این است بی جهت حاشیه سازی نکنند و در مواردی که اطلاعات ناقص یا اطلاعی ندارند قبل از اظهارنظر تحقیق کنند گفت: یکی از مدیران در استانی ادعای تعطیلی کارخانه و کارگران را داشت که در بررسی دیدیم اطلاعات غلط بوده و از مرداد کارخانه بواسطه تعمیرات تعطیل است و مدیرعامل اوایل آبان ماه بواسطه شکایت دو دستگاه دولتی بازداشت شده و کارگران هم معترض بودند که ورود قوه قضائیه باعث پرداخت حقوق کارگران شد. در در مورد تصادف پورشه معروف در اصفهان هم گفته شد، دادگاه این راننده را به پرداخت دیه و مجازات حبس جایگزین محکوم کرده که واقعیت نداشته و دادگاه به یک فقره پرداخت دیه، ۱۰ فقره پرداخت دیه قبل از فوت بواسطه جراحات غیرموثر در فوت، سه سال حبس که یکسالش تعلیق شده، دوسال ممنوعیت خزوج از کشور راننده و مطالعه دوجلد کتاب درباره کرامت انسان و خدمت رسانی رایگان به مدت ۴شبانه روز در هرماه رایگان در یکی از مراکز بهزیستی نگهداری معلولان ناشی از تصادفات محکوم کرده است.
اسماعیلی گفت: در مورد استرداد اموالی که به بیت المال اعم از خزانه بانکها اوقاف و شهرداری ها بازگشته، در شش ماهه نخست سال جاری، ۷ هزار و ۳۰۰ میلیارد تومان معوقات بانکی توسط اداره مطالبات ادارات اجرایی سازمان ثبت دریافت شده است که نسبت به زمان مشابه در سال گذشته  ۱۴۶ درصد رشد داشته است.
وی در ادامه عنوان کرد: در ۲۸ مرداد ۹۸، رییس قوه قضائیه بخشنامه ای در شوراهای حل اختلاف با رویکرد صلح و سازش صادر کرد که یکی از آن افزایش میزان صلح و سازش در پرونده ها به ۴۵ درصد بوده است. همچنین موارد صلح در پرونده های کیفری ۴برابر پرونده های حقوقی بوده و میزان صلح حتی به مرز ۸۰ درصد رسیده است.
 سخنگوی قوه قضاییه اظهار داشت: در خصوص مصوبه اخیر جلسه سران قوا در رابطه با واردات و صادرات گفت: این مصوبه یک حرکت رو به جلو است که جبران کوتاهی هایی است که در این زمینه انجام شده است. پیش از این بسیاری از کالاهایی که تولید داخل بود امکان رقابت نداشت. در این مسیر اگر تخلفی صورت بگیرد قطعا قوه قضاییه برخورد خواهد کرد. این مصوبه همه دستگاه‌ها را ملزم به اجرا کرده و اولین مخاطب این مصوبه دولت و بانک مرکزی است که برای واردات کالا‌های مشابه تولید داخل ارز اختصاص ندهد. دستگاه قضایی ضمن حمایت از این مصوبه اگر تخلفی ببیند حتما برخورد می‌کند.
اسماعیلی اذعان داشت: در رابطه با پرونده خصوصی سازی تحقیقات خوبی انجام شده که  تاکید کردیم تحقیقات سریع‌تر تکمیل شوند و متهمان بازداشتی با قرار وثیقه آزاد شوند. این اقدامات قوه قضائیه منجر به این شد تا اشکالات خصوصی سازی روشن شود و باید گفت ورود دستگاه قضایی در این پرونده ها صرفا برای حمایت از حقوق بیت المال و مردم است. در مورد نحوه جذب پذیرفته شدگان آزمون سال ۹۶ قوه قضائیه با دولت به تعامل رسیدیم و تا پایان امسال همه آن‌ها مشغول به کار می‌شوند. تا کنون ۱۵۰۰ نفر از قبول شدگان مشغول به کار شدند و در بودجه سال آینده حقوق و مزایای آن‌ها در نظر گرفته شده است.
وی افزود: درباره حادثه تصادف قطار در سمنان که بیشتر مسافران آن شهروندان تبریزی بودند، روز گذشته این پرونده با صدور کیفرخواست برای ۴ نفر به دادگاه ارسال شد و تاکید شده در رسیدگی آن تسریع شود. این پرونده دو بخش دارد، بخش اول مربوط به پرداخت دیه و بخش دوم مربوط به جنبه عمومی جرم است که در بخش اول دیه‌ها پرداخت شده است. در مورد پرونده سقوط هواپیمای یاسوج برای ۱۸ نفر کیفرخواست صادر شده است که ۱۵ نفر از آنها شخصیت حقیقی و ۳ نفر شخصیت حقوقی دارند.
وی درباره صحت اعمال محدودیت های جدیدی برای زندانیان گفت: سیاست قوه قضاییه در رابطه با زندان همانی است که در دستورالعمل مرتبط با کاهش جمعیت کیفری لحاظ شده و این خدماتی که زندان های ما به زندانیان ارائه می شود در دنیا کم نظیر است. تصمیمات اخیر در رابطه با زندانیانی است که در طول دوره تحمل حبس دست به انجام کلاهبرداری از مردم می زنند. برای دفاع از حقوق مردم و پیشگیری از تکرار جرم ساماندهی و مدیریتی بر تماس ها و ارتباطات این دسته از زندانیان، در نظر گرفته می شود البته این به معنای قطع تماس تلفنی زندانیان نیست بلکه صرفا یک اقدام پیشگیرانه است.
غلامحسین اسماعیلی اذعان داشت: تحریم های دارویی از ناحیه کشورهای اروپایی و آمریکایی علیه ایران صادر مصداق تروریسم اقتصادی است. مانع تراشی برای ورود دارو اینکه داروها چیزی جز اقدام ضدبشری نیست و از این اقدام نخواهیم گذشت و باید کیفرخواستی در این زمینه صادر شود و شعبه ویژه ما در دادگستری تهران در جهت ثبت و ضبط شکایات افراد حقیقی در این زمینه فعال است.
وی در ادامه گفت: درباره تعلل برخی از دستگاه‌ها در شفاف سازی اطلاعات، بعد از سفر رئیس قوه قضاییه به هرمزگان و جلسه ستاد قاچاق کالا و ارز، مسئولان اهتمام خود را جدی کردند و امروز هم ایشان جلسه‌ای در همین خصوص دارند؛ اگر در این رابطه پرونده‌ای تشکیل و دادگاهی برگزار شود اطلاع رسانی می‌کنیم.
اسماعیلی در پاسخ به پرسش خبرنگار دانا در خصوص آخرین وضعیت برخورد با متخلفین ماجرای دروغ دختر آبی گفت: تا امروز عکس العمل مناسبی را از نهادهای ذی ربط شاهد نبودیم و خبری در این رابطه به ما اعلام نکردند. بر همین اساس پرونده ای در دادسرای عمومی و انقلاب تهران تشکیل شد، برخی افراد در این زمینه احضار شدند که تحقیقات از آنها انجام گرفته و سوالاتی در رابطه با زمان و نحوه مسئولیت و نحوه کسب خبر بیان کردند که در حال بررسی است. طبق وعده چنانچه نهادهای نظارتی صنفی تکلیف خود را انجام ندهند به وظیفه قانونی خود عمل خواهیم کرد و انجام این وظیفه را هم آغاز خواهیم کرد.
وی افزود: درباره بازداشت رئیس سازمان جنگل‌ها و مراتع و رئیس سازمان محیط زیست ملارد و ارتباط این بازداشتی‌ها با هم، با تایید اصل بازدشت ها به دلیل اینکه پرونده در مراحل تحقیقات مقدماتی است از بیان جزئیات عذرخواست.
سخنگوی قوه قضاییه در رابطه با فروش vpn توسط برخی دستگاه‌های دولتی و پول‌های حاصل آن گفت: سال‌ها قول داده شده که شبکه ملی تاسیس شود و فضازی مجازی ما برمبنای شبکه ملی باشد، اما با وجود اینکه گام‌هایی برداشته شده، اما نتیجه نداشته است. موضوع vpn‌ها هم باید پیگیری شود.  قانون فضای مجازی ما اشکالاتی دارد که باید رفع شود، اما تا آن زمان اقداماتی در رابطه با برخورد با vpn‌ها در قوه قضائیه انجام شده است.
وی در ادامه بیان داشت: تحقیقات فراوانی درباره پرونده روح الله زم صورت گرفته که مستندات زیادی جمع آوری شده است. ارتباط این فرد با سرویس‌های بیگانه ثابت و نحوه ارتباط مشخص و میزان وجوه دریافتی از سرویس‌های بیگانه روشن شده است. اطلاعاتی به دست آمده که سرویس‌های بیگانه افراد خود فروخته داخلی را به کارگرفته اند که در آینده اخبار بیشتری در این باره منتشر می‌شود و تا تکمیل پرونده از بیان جزئیات معذور هستیم.
غلامحسین اسماعیلی در مورد اظهارات رییس جمهور مبنی نمایش بودن اقدامات ضد فساد گفت: اهل شعار و  وعده نیستیم آنچه تاکنون گفته ایم گزارش فسادهاست و مردم  هم شاهد عملکرد ما هستند و امیدوار هم شده اند و درخواست استمرار این برخوردها را دارند و البته ما استمرار خواهیم داد. از ابتدا هم قابل پیش بینی بود که با وجود جراحی انجام شده در جاهایی درد عارض شود اما عاقبت خوبی دارد و ما به دنبال عاقبت خوب برخورد با مفاسد هستیم.
وی افزود: در مورد پرونده بانک سرمایه، انجام اقدامات محرمانه توسط مجموعه ای از مدیران محرز است. نهادهای ناظر در انجام وظایف خود کوتاهی کرده اند. در این پرونده چه در ارتباط با قوانین بانکی و نحوه ارایه ارز و نظارت بانک مرکزی بر بانکهای خصوصی معتقدیم باید بازنگری در قوانین داشته باشیم.
اسماعیلی اظهار داشت: درخصوص پرونده سیف و عراقچی چون نیازمند تحقیقات تکمیلی بود دادگاه برای اینکه بتواند با جامعیت تصمیم بگیرد مقرر کرده بخشهای دارای نقص در پرونده و ادعاهایی که در مورد مصوبات قانونی و دستورات از مقامات بالا و میزان ارز شده بود تحقیقات تکمیلی انجام گیرد. از وضعیت ممنوع الخروجی آنها اطلاعی ندارم.
انتهای پیام/
