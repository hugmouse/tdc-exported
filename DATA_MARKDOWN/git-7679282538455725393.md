
# प्रदूषण पर सुप्रीम कोर्ट सख्त, कहा- लोगों को मरने के लिए छोड़ दिया

Published at: **2019-11-04T22:24:37+00:00**

Author: **विशेष संवाददाता,नई दिल्ली।**

Original: [https://www.livehindustan.com](https://www.livehindustan.com/national/story-supreme-court-strict-on-pollution-says-people-left-for-die-2832569.html)

उच्चतम न्यायालय ने सोमवार को दिल्ली-एनसीआर में प्रदूषण पर काबू पाने में विफल रहने पर अधिकारियों को आड़े हाथ लेते हुए कहा कि लोगों को मरने के लिए छोड़ दिया है। इसकी वजह से लोग जीवन के कीमती साल गंवा रहे हैं। 
जस्टिस अरुण मिश्रा और जस्टिस दीपक गुप्ता की पीठ ने पंजाब, हरियाणा और पश्चिमी उत्तर प्रदेश में पराली जलाए जाने की घटनाओं को भी गंभीरता से लेते हुए कहा कि हर साल निरंकुश तरीके से ऐसा नहीं हो सकता। पीठ ने स्थिति की गंभीरता पर चिंता जताई और सवाल किया, क्या इस वातावरण में हम जीवित रह सकते हैं? यह तरीका नहीं है जिसमें हम जिंदा रह सकते हैं। शीर्ष अदालत ने कहा, ‘दिल्ली का हर साल दम घुट रहा है और हम इस मामले में कुछ भी नहीं कर पा रहे हैं। किसी भी सभ्य समाज में ऐसा नहीं हो सकता। केंद्र और राज्य दोनों को कुछ करना होगा।
निर्माण पर पांच लाख, कूड़ा जलाने पर पांच हजार जुर्मानाउच्चतम न्यायालय ने प्रदूषण के खतरनाक स्तर को मद्देनदर दिल्ली एनसीआर में निर्माण कार्य पर पूरी तरह रोक लगा दी। कोर्ट ने कहा कि जो भी ऐसा करेगा उस पर पांच लाख रुपये का जुर्माना किया जाएगा। वहीं कूड़ा जलाने पर पांच हजार रुपये का जुर्माना होगा। ये जुर्माना कोर्ट के इस आदेश के तहत होंगे। 
आपातकाल से भी खराब हालातपीठ ने कहा कि दो दिन इतनी हालत खराब भी थी कि घर में बेडरूम में भी हवा की गुणवत्ता 500 के पास थी (सामान्यतया यह 100 होनी चाहिए)। यह आपातकाल के हालात से भी खराब हालात थे।  हालत ऐसे हैं कि लोगों को सलाह दी जा रही है कि दिल्ली छोड़ दें या दिल्ली न आएं। यह क्या है क्या हम दिल्ली को खाली होने देंगे जो देश की राजधानी है। समय आ गया है हमें कुछ करना ही होगा। 
बर्दाश्त करने लायक हालत नहींशीर्ष अदालत ने दिल्ली-एनसीआर में प्रदूषण को भयानक बताया और कहा कि अपने घरों के भीतर भी लोग सुरक्षित नहीं है। राज्य सरकारें लोगों को सलाह दे रही हैं कि प्रदूषण के गंभीर हालात को देखते हुए वे दिल्ली नहीं आएं। इस स्थिति को बर्दाश्त नहीं किया जाएगा और इसके लिए सरकारों की जिम्मेदारी तय की जाएगी। 
पराली जलाने वालों से सहानुभूति नहीं न्यायालय ने कहा कि पराली जलाने वाले किसानों से उसे कोई सहानुभूति नहीं है क्योंकि ऐसा करके वे दूसरों की जिंदगी जोखिम में डाल रहे हैं। न्यायालय ने प्रदूषण की स्थिति से निबटने के लिए तत्काल सभी आवश्यक कदम उठाने का केंद्र, पंजाब, हरियाणा, उप्र और दिल्ली सरकारों को निर्देश दिया।
राज्यों के मुख्य सचिव तलब शीर्ष न्यायालय ने पराली जलाने के मामले में पंजाब, हरियाणा और उप्र के मुख्य सचिवों को छह नवंबर को तलब किया। न्यायालय ने राज्य सरकारों को यह सुनिश्चित करने का निर्देश दिया कि उनके यहां अब पराली जलाने की एक भी घटना नहीं हो। 
तीन हफ्ते में रुपरेखा बनाएंशीर्ष अदालत ने भविष्य में हालात ठीक रखने के लिए केंद्र और संबंधित राज्यों को तीन सप्ताह के अंदर एक योजना की रूपरेखा तैयार करने का निर्देश दिया। पीठ ने इन तीन राज्यों के मुख्य सचिवों और जिला कलेक्टरों, पुलिस, ग्राम प्रधान, सरपंच को यह सुनिश्चित करने का निर्देश दिया कि उनके यहां अब पराली जलाने की एक भी घटना नहीं हो। कोर्ट ने कहा कि पराली जलाने वालों से मुआवजा वसूला जा सकता है। 
कृत्रिम बारिश के बारे में पूछाअदालत ने सुनवाई को आधे घंटे स्थगित कर विशेषज्ञों को बुलवाया। इसके बाद वन एवं पर्यावरण मंत्रालय से अधिकारी, इपका के चेयरमैन भूरेलाल भी अदालत में आए। कोर्ट ने पूछा क्या दिल्ली में क्लाउड सीडिंग (कृत्रित बारिश) करवाई जा सकती है। आईआईटी के प्रोफेसर ने कहा कि यह संभव नहीं है क्योंकि दिल्ली बहुत बड़ी है। उन्होंने कहा कि यहां धूल सप्रेसर का प्रयोग किया जा सकता है जो कारगर रहेगा। 
