
# نقوی‌حسینی: دعوت اصولگرایان از قالیباف برای حضور در انتخابات مجلس

Published at: **2019-11-05T12:58:00+00:00**

Author: ****

Original: [جامعه خبری تحلیلی الف](https://www.alef.ir/news/3980814097.html)

سخنگوی کمیسیون امنیت ملی با بیان اینکه بسیاری از شخصیت‌ها و گروه‌های اصولگرا از قالیباف درخواست و دعوت کردند که به انتخابات مجلس ورود کند گفت: مذاکرات زیادی دراین‌باره با قالیباف صورت گرفته است، اما هنوز خبر رسمی دراین‌باره اعلام‌نشده و همچنان این گفت‌وگوها ادامه دارد.
مشرق نوشت: سخنگوی کمیسیون امنیت ملی و سیاست خارجی مجلس شورای اسلامی درمورد حضور قالیباف در لیست اصولگرایان برای انتخابات مجلس گفت: «بسیاری از شخصیت‌ها و گروه‌های اصولگرا از قالیباف درخواست کردند که به انتخابات مجلس ورود کند و محتمل است بتوانند او را راضی کنند، قالیباف یک مدیر اجرایی بسیار توانمند است از همین رو به دغدغه ها و معضلات اجرایی جامعه واقف است و می‌تواند از این نظر در بهتر شدن قانون‌گذاری‌ها کمک شایانی برای مجلس جدید باشد.
وی در ادامه افزود: متاسفانه برخی از نماینده های مجلس با واقعیت های جامعه بیگانه هستند و همین موضوع باعث می‌شود تا مجلس در تشخیص اولویت های مهم جامعه دچار مشکل شود. حضور افرادی همچون قالیباف می‌تواند این ضعف های مجلس را برطرف کند.
سیدحسین نقوی حسینی، سخنگوی کمیسیون امنیت ملی و سیاست خارجی مجلس شورای اسلامی در مورد حضور قالیباف در لیست اصولگرایان برای انتخابات مجلس گفت: «باتوجه به اهمیت قوه مقننه و نقش مجلس شورای اسلامی که انتظار می‌رود مجلس در رأس امور باشد بسیاری از شخصیت‌ها و گروه‌های اصولگرا از قالیباف درخواست و دعوت کردند که به انتخابات مجلس ورود کند.»

        * احتمال دارد قالیباف در انتخابات مجلس حضور پیداکند
      
وی افزود: «مذاکرات زیادی دراین‌باره با او صورت گرفته است، اما هنوز خبر رسمی دراین‌باره اعلام‌نشده و همچنان این گفت‌وگوها ادامه دارد، احتمال دارد اصولگرایان و شخصیت‌هایی که با قالیباف گفت‌وگو کردند بتوانند او را به ورود در انتخابات مجلس راضی کنند.»
نقوی حسینی در واکنش به این‌که با توجه به سوابق قالیباف ورود او به مجلس را چطور ارزیابی می‌کنید؟ تأکید کرد: «قالیباف یک مدیر اجرایی بسیار توانمند است. جدای از انتخابات ریاست جمهوری سال ۹۶، ‌که عده زیادی معتقد بودند قالیباف ایثار بزرگی کرد و رأی قابل‌توجهی داشت و بسیاری از مردم نیز ‌گفتند ما می‌خواستیم به او رأی دهیم اما کناره‌گیری کرد، می‌توان گفت او از لحاظ شخصیت سیاسی و مدیریت اجرایی، فرد بسیار توانمندی است.»
سخنگوی کمیسیون امنیت ملی مجلس ضمن اشاره به خدمات قالیباف در شهرداری تهران، ادامه داد: «خدمات او در تمام مناطق تهران به‌وضوح مشخص است. اکنون نزدیک به ۴ سال از دوره پنجم شورای شهر گذشته و شهرداری در اختیار تیم جدید شوراست، چه اتفاقی در تهران افتاد؟ یک دوره از شورا درحال اتمام است و هیچ اتفاقی نیفتاده است.»
وی در ادامه گفت: «چه زمانی قرار است بزرگراه امام علی(ع)، تونل صدر و دو طبقه شدن خیابان صدر، تونل توحید و برج میلاد تکمیل و ساخته شوند؟ در زمان باقی‌مانده غیرممکن است. حتی زمینه این کارها هم وجود ندارد و فراهم نشده است، قالیباف کار بسیار عظیمی در تهران کرد.»

        * مردم به نقش قالیباف در تحولات تهران توجه دارند
      
عضو هیات رئیسه کمیسیون امنیت ملی مجلس با بیان این‌که قالیباف در انتخابات مجلس رأی بسیار خوبی خواهد داشت، گفت: «به نظر می‌رسد قالیباف در انتخابات مجلس در تهران رأی بسیار خوبی می‌آورد و جایگاه خوبی خواهد داشت. او باتوجه به ایده و برنامه‌ها و رقابت و انتقادی که با وضعیت موجود داشته در مجلس موفق می‌شود، قالیباف از کسانی بود که به شرایط حاکم معترض و چنین شرایطی را پیش‌بینی می‌کرد.»
سخنگوی کمیسیون امنیت مجلس درپایان ابراز کرد: «قالیباف همواره تأکید داشت که با مدیریت نادرست چنین فسادهایی رخ می‌دهد، او درمورد پروژه‌های عمرانی و اجرایی معتقد بود که این دولت نمی‌تواند تحولاتی ایجاد کند. ازآنجاکه منتقد جدی دولت بوده و فرد با برنامه‌ای است به نظرمی رسد استقبال خوبی از او شود.»
