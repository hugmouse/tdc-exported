
# Radulović za Fajnenšal Tajms: Postoji sumnja da je Beograd na vodi projekat pranja novca

Published at: **2019-11-06T13:35:03+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118947-radulovic-za-fajnensal-tajms-postoji-sumnja-da-je-beograd-na-vodi-projekat-pranja-novca?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Predsednik pokreta Dosta je bilo (DJB) Saša Radulović izjavio je za Fajnenšel tajms da "postoji osnovana sumnja, koju bi morao da proveri tužilac ako bi radio svoj posao, da je u projektu Beograd na vodi na delu pranje novca", saopšila je danas press služba pokreta Dosta je bilo.Radulović je rekao da postoji sumnja da je "reč o novcu koji se iz Srbije izvlači kroz različite pronevere javnih sredstava i fondova, da bi se potom oprao i vratio u Srbiju kroz investicione fondove Ujedinjenih Arapskih Emirata koji, u stvari, samo uzimaju svoj procenat za pranje novca. Kada novac dodje ponovo u Srbiju, onda ljudi preko kojih je izašao iz zemlje, a reč je o ljudima iz vlasti, koriste taj novac za kupovinu imovine."Reč je o zemljištu na kome se gradi Beograd na vodi, ali i o poljoprivrednom zemljištu na raznim mestima u Vojvodini, o kompanijama i slično. Smatram da je to podloga svih ovih takozvanih "investicija u Srbiji". Ključno je to što su sve kompanije koje grade Beograd na vodi, kao i svi ljudi koji donose odluke, povezani sa ljudima iz vrha vlasti. Nema Arapa. Ne poznajem nikog ko bi se odlučio na ogromnu investiciju, a potom se za nju ne bi zanimao, već bi prepustio lokalnim ljudima da odlučuju ko dobija koliko novca", rekao je Radulović za Fajnenšel Tajms.Radulović je rekao i "da smo mi samo napravili plan razvoja tog zemljišta, a potom ga podelili na manje delove, mogli smo zaraditi i više od jedne milijarde evra. Dakle, sav taj novac je nestao kroz ovaj dil", navodi se u saopštenju DJB koje prenosi intervju za Fajnenšal Tajms.Odgovarajući na pitanje da li postoje dokazi za te tvrdnje, Saša Radulović je rekao da je "podneo mnogo krivičnih prijava o mnogo slučajeva korupcije a da je neke od tih krivičnih prijava podneo kao ministar"."Praktično sve su ignorisane od strane tužilaštva. Pre nego što sam postao ministar radio sam za kancelariju javnog tužioca sa svojim timom. Otkrili smo mnoge slične slučajeve koji potom nisu procesuirani. Došlo je do nekog dogovora, i sve je stavljeno pod tepih. Kada imate 30 godina takvog kontinuiteta, svaka nova vlast štiti prethodnu i nikad niko ni za šta ne odgovara. To je tužno, jer kada radite sa mladim policajcima koji su puni entuzijazma za posao i zaštitu javnog interesa, svedok ste njihovog razočaranja kada, nakon što sprovedu istragu i pribave dokaze, sve bude zaustavljeno", rekao je Radulović.Na pitanje da li bi medjunarodna pomoć bila od koristi, Radulović je odgovorio da "sve počinje u Srbiji odakle novac potiče, a potom je neophodno samo slediti trag novca, kroz koje zemlje je prošao i gde je završio"."To nije tako teško. Naravno, to je veliki posao. Medjutim, nije nuklearna fizika. Ono što moram da kažem je da EU sve ovo zna. Oni znaju tačno šta Vlada (Srbije) radi i to ne samo kada je reč o korupciji, isisavanju novca iz budžeta, zloupotrebama javnog novca, već i kada je reč o stanju demokratije, stanju u medijima, načinima kradje izbora, stanja biračkog spiska... U Srbiji imamo 6.8 miliona birača u biračkom spisku, a izdato je samo 5 miliona identifikacionih dokumenata. Razlika je 1.8 miliona ljudi", rekao je Radulović.Radulović je rekao da "EU sve to zna, pa opet bukvalno svaki EU zvaničnik koji dodje u Srbiju izgovara čuvenu rečenicu: "Srbija ide u dobrom pravcu" i dodao da je puna saradnja po pitanju migrantske krize razlog zbog koga (Aleksandar) Vučić uživa punu podršku"."Osnovno pitanje su migranti koji prolaze kroz Srbiju. Srbija je prva  zemlja koja im, po osnovu dogovora izmedju (Aleksandra) Vučića i Angele Merkel, daje papir koji potvrdjuje da su zatražili azil u Srbiji. Oni se prijavljuju za azil u Nemačkoj, ali Srbija je zemlja u kojoj izražavaju nameru da zatraže azil. S tim parčetom papira mogu ući u Nemačku, a ako Nemačka odluči da ih vrati, vratiće ih ili u zemlju porekla ili, ako to nije moguće, u zemlju koja se vodi kao zemlja prvog ulaska. Dakle, imamo migrante koji u Evropu ulaze preko Grčke, Bugarske, Makedonije, ali niko od njih im ne daje bilo kakav papir. Srbija je prva zemlja koja to čini", rekao je Radulović.Radulović je rekao i da "(predsednik Srbije Aleksandar) Vučić čak našim gradjanima kaže da imamo mnogo mladih, oko 50.000 godišnje, koji napuštaju Srbiju, jer je situacija vrlo loša, a onda kaže da će se broj migranata koji dolaze do 2030. godine izjednačiti s brojem ljudi koji iz zemlje odlaze, jer, postoji potreba za jeftinom radnom snagom za nemačke kompanije koje otvaraju svoje fabrike u Srbiji".Na pitanje da li, nakon ovakvih kritika, Srbija treba da nastavi da teži članstvu u EU Radulović je odgovorio da "smatra da je EU loš projekat koji će se loše završiti"."Nama jeste potrebna saradnja sa Evropom, ali to mora biti saradnja suverenih država. Mi sada imamo u EU na vlasti političare koje niko nije birao i koji ne odgovaraju gradjanima. Naša stranka se zove "Dosta je bilo". Mi smo pro-evropska, anti-EU stranka. EU nije Evropa, EU je projekat koji je otišao u pogrešnom pravcu. U korenu svega je finansijski sistem za koji verujem da upravlja projektom u kome Evropska centralna banka vodi politiku koja gura suverene države u dug bez ikakvog razloga. Evropi je potreban drugačiji projekat", izjavio je Radulović za Fajnenšel Tajms a navodi se u saopštenju pokreta Dosta je bilo.
