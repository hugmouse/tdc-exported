
# Συναντήθηκαν μετά από 50 χρόνια οι απόφοιτοι του Βενετοκλείου

Published at: **2019-11-04T09:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425047/synanththhkan-meta-apo-50-xronia-oi-apofoitoi-toy-benetokleioy)


        Την πιο ξέγνοιαστη περίοδο της ζωής τους θυμήθηκαν, το περασμένο Σαββατοκύριακο, περίπου εξήντα απόφοιτοι του Βενετοκλείου Γυμνασίου που πραγματοποίησαν reunion και αυτή τη φορά, που ήταν η δεύτερη, ήταν «χρυσό» αφού ξαναβρέθηκαν μετά από πενήντα χρόνια!
      
Οι απόφοιτοι του Βενετοκλείου της «φουρνιάς» του 1969 είχαν πραγματοποιήσει αντίστοιχη εκδήλωση το 1999, γιορτάζοντας βέβαια τα τριάντα χρόνια από την αποφοίτησή τους. Αυτή τη φορά, όμως, η επέτειος ήταν «χρυσή» και το event διήρκεσε δύο ημέρες ενώ έλαβε χώρα στο ξενοδοχείο Amathus.Κάποιοι ήρθαν την πρώτη ημέρα, άλλοι τη δεύτερη ενώ υπήρξαν και εκείνοι που έδωσαν το «παρών» όλο το Σαββατοκύριακο.
Η όλη ατμόσφαιρα ήταν βέβαια συγκινητική, ειδικά όταν, κατά την πρώτη ημέρα, προέβαλαν ένα βίντεο με 150 φωτογραφίες από τα αξέχαστα μαθητικά τους χρόνια και πέρασαν από μπροστά τους εκδρομές, παρελάσεις και διάφορες δραστηριότητες που έκαναν τότε. Ακόμα και από εκδηλώσεις που διοργάνωσαν ως μαθητές, πενήντα χρόνια πριν, για να συγκεντρώσουν χρήματα για τις δραστηριότητές τους.Μάλιστα, ο γνωστός φωτογράφος, κ. Νίκος Κασέρης, ο οποίος επίσης ανήκει στους αποφοίτους, έφτιαξε ένα dvd από το reunion του 1999 και το μοίρασε ως ενθύμιο σε όλους τους συμμαθητές του.
Αναμφισβήτητα, όμως, η πιο συγκινητική στιγμή ήταν το τρισάγιο που τελέστηκε στη μνήμη των 22 συμμαθητών τους που έχουν φύγει από τη ζωή, αλλά και των καθηγητών τους, το οποίο τέλεσε ο πάτερ Φώτιος, που είναι επίσης συμμαθητής τους, και ήρθε για την εκδήλωση από το Άγιο Όρος!
Εκτός από τον πατέρα Φώτιο, κατά κόσμον Ιωάννη Γραικό, για το reunion ήρθαν στη Ρόδο από τη Θεσσαλονίκη ο κ. Γιάννης Βαλερής, ο οποίος είναι δημοτικός σύμβουλος εκεί, τέσσερα άτομα από την Αθήνα, ανάμεσά τους ο κ. Αντώνης Γαβριήλ, ο οποίος είναι γυναικολόγος και ο κ. Δημήτρης Ευγένης, αλλά και ο κ. Ασέρ Κοέν ο οποίος ήρθε για να παραστεί στην εκδήλωση από το Ισραήλ! Το «παρών», επίσης έδωσαν και δύο καθηγητές, οι μαθηματικοί κ.κ. Βασίλης Μανιατάκης και Νίκος Βολονάκης.
Τη δεύτερη ημέρα του reunion, που ήταν η περασμένη Κυριακή, όλοι οι παριστάμενοι διασκέδασαν με την ψυχή τους με τη χοροεσπερίδα που διοργάνωσαν και κανόνισαν το επόμενο reunion…
