
# مرمت «عمارت قاجاری» در قلب تهران شروع شد

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697096/%D9%85%D8%B1%D9%85%D8%AA-%D8%B9%D9%85%D8%A7%D8%B1%D8%AA-%D9%82%D8%A7%D8%AC%D8%A7%D8%B1%DB%8C-%D8%AF%D8%B1-%D9%82%D9%84%D8%A8-%D8%AA%D9%87%D8%B1%D8%A7%D9%86-%D8%B4%D8%B1%D9%88%D8%B9-%D8%B4%D8%AF)


        حالا علی محمد سعادتی شهردار منطقه ۱۲ شهرداری تهران خبرهای خوشی از مرمت و احیای این خانه تاریخی در آینده نزدیک داده است.
      
شهردار منطقه ۱۲ شهر تهران از آغاز تخلیه نخاله‌ها و آشغال‌ها از عمارت کوچه برازجان-شیرازی در محله عودلاجان خبر داد و گفت: به زودی این عمارت مرمت خواهد شد.
به گزارش فارس، کمی قبل بود که برخی از علاقه‌مندان به حفظ بناهای تاریخی شهر تهران نسبت به عمارت کوچه برازجان - شیرازی در محله عودلاجان میانی گلایه‌هایی داشته و حال و روز این ساختمان قدیمی را نامناسب عنوان کردند.
علاقه‌مندان حفظ بناهای تاریخی در گلایه خود نوشتند: «دوسال قبل که در مورد این بنای قاجاری مطلبی منتشر کردیم حال و روز بهتری داشت، هرچند مسکن معتادان و کارتن خوابها شده بود و در اغلب اتاقهایش رخت و لباس و بساط خواب بی‌خانمان‌ها گسترده بود، اما وضعیت بهتری از این روزها داشت. شاید سبب ان تلاش ساکنان بی خانمان برای حفظ تنها سرپناه خود بود.»
این علاقه‌مندان به بناهای تاریخی در بخشی دیگر از گلایه خود نوشتند: «مدتی پیش شهردار منطقه ۱۲ به اتفاق همراهان بازدیدی از این بنا داشتند و در صفحه اینستاگرامی‌شان مطالبی درج کردند، بسیار امیدوار شدیم که برای احیای دوباره این بنای ارزشمند قدم‌هایی برداشته خواهد شد.
اما از آن زمان تا کنون چندین بار به این بنا سرزدیم ولی هربار شرایط این عمارت زیبا که در میان خرابه های عودلاجان به حال خود رها شده بدتر و بدتر از پیش به چشم می‌اید.سقفها به سبب باران درحال فرو ریختن و دیوارها در شرایط بدی هستند. بخشهای سالم بنا، عامدانه تخریب و حتی آثار حفاران متوهم که دیوارها را نقب زده اند به امید گنج!! به چشم میاید.
امیدواریم در گردونه فراموشی، بیش از پیش دچار ویرانی نشود. به وزارت و وزیر میراث فرهنگی امیدی نیست.عجیب در خواب عمیق فرو رفته اند.شاید شهردار دغدغه مند این منطقه جور خواب الودگی متولیان میراث فرهنگی را بر دوش بگیرند و استین بالا بزند.»

        آغاز مرمت عمارت کوچه برازجان - شیرازی به زودی
      
حالا علی محمد سعادتی شهردار منطقه ۱۲ شهرداری تهران خبرهای خوشی از مرمت و احیای این خانه تاریخی در آینده نزدیک داده است.
وی گفت: از چند روز قبل کار تخلیه نخاله و آشغالهایی که در این خانه تاریخی ریخته شده بود توسط عوامل خدمات شهری شهرداری منطقه ۱۲ شهر تهران آغاز شده است.
سعادتی گفت: پس از تخلیه کامل آشغال‌ها این نوید را به دوست‌داران خانه‌های تاریخی می‌دهیم که به زودی در یک برنامه منظم و مدون کار بازسازی این بنای تاریخی آغاز خواهد شد.
