
# Navskandalen

Published at: **2019-11-05T20:42:43+00:00**

Author: **Stavanger Aftenblad**

Original: [Aftenbladet](https://www.aftenbladet.no/meninger/leder/i/OpXekA/navskandalen)

– På vegne av regjeringa vil eg be dei menneska det gjeld og familiane deira om unnskyldning for det dei har vore utsett for. Staten skal gjera opp for seg, sa arbeids- og sosialminister Anniken Hauglie då ho tysdag møtte på Stortinget for å gjera greie for Nav-skandalen.
Det var sjølvsagt ein statsråd prega av stort alvor som snakka. - Omfanget av dette er nesten ikkje til å fatta, sa ho blant anna. Nei, det er ikkje til å fatta. Alle maktinstansar, Nav, regjering, storting og domstol har del i at enkeltpersonar på trygd har måtta betala tilbake til dels store summar pengar dei rettmessig hadde krav på. Så langt kan det dreia seg om rundt 2400 saker. Og endå meir alvorleg - minst 48 har feilaktig blitt dømd for trygdesvindel. Alt fordi Nav i årevis har tolka EØS-reglane feil, og ingen av dei som burde ha oppdaga det, gjorde det, eller tok feilen på alvor. Nav ser ut til å ha satt seg sjølv over domstolen.
Ein innsatskomite i Nav er nå i gang med å gå gjennom saker der folk skal ha pengane tilbake frå Nav. Regjeringa lagar ei ordning med fri rettshjelp både for dei som vil klaga på kva Nav avgjer i desse sakene, og for dei som vil krevja erstatning. Dei vurderer også å oppretta ei erstatningsordning, så det ikkje skal ta for lang tid å få utbetalt erstatningar. Vidare blir det blant anna vurdert å oppretta eit kvalitetssikringssystem, som skal sjekka at norsk lov til ei kvar tid er i tråd med avtalane vi har inngått med EU på dette området.
Regjeringa set også ned ein ekstern, uavhengig granskingskomite, som skal snu alle steinar, finna svar på korleis dette kunne skje, korleis det kunne skje over så lang tid, kvifor Nav ikkje tok dommane mot seg på alvor, kvifor det tok mange år før nokon begynte å stilla spørsmål ved ordninga, og kven som har ansvaret. Dei skal vera ferdige med arbeidet i løpet av første halvår i 2020.
Presidentskapet på Stortinget vil avgjera dei neste dagane korleis Stortinget skal granska saka.
Tiltaka er sjølvsagt heilt på sin plass. Som fleire understreka frå Stortingets talarstol, er det første som må skje at staten gjer opp for seg overfor alle som er ramma. Her må også rettsvesenet lynkjapt på banen og omgjera dommar. Så vil heilt sikkert skandalen ennå veksa i omfang og alvor.
For det er ennå ikkje til å fatta. Maktinstitusjonane som skal halda kvarandre i vater, regjering, storting og domstol, har alle vore delaktige i dette. Og av alle grupper, er det folk på trygd har gått ut over.
Alvoret var stort frå Stortingets talarstol tysdag. Alvoret er stort, og det er på ingen måte over.
