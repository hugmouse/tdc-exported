
# چند درصد بیماران مبتلا به سرطان پستان درمان می شوند؟

Published at: **2019-11-03T13:16:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619629/%DA%86%D9%86%D8%AF-%D8%AF%D8%B1%D8%B5%D8%AF-%D8%A8%DB%8C%D9%85%D8%A7%D8%B1%D8%A7%D9%86-%D9%85%D8%A8%D8%AA%D9%84%D8%A7-%D8%A8%D9%87-%D8%B3%D8%B1%D8%B7%D8%A7%D9%86-%D9%BE%D8%B3%D8%AA%D8%A7%D9%86-%D8%AF%D8%B1%D9%85%D8%A7%D9%86-%D9%85%DB%8C-%D8%B4%D9%88%D9%86%D8%AF)


        رئیس مرکز تحقیقات بیولوژی سرطان انستیتو کانسر ایران و مدیرعامل خیریه شمس گفت: حدود ۷۰ درصد بیماران سرطان سینه بعد از پنج سال اول ابتلا زنده می‌مانند که به عبارتی این درصد از بیماران مداوا می‌شوند.
      

        آفتاب‌‌نیوز :
      
دکتر کاظم زنده دل با اشاره به اینکه سالانه حدود ۱۴ هزار زن ایرانی مبتلا به سرطان پستان می‌شوند، گفت: حداقل‌ حدود ۹ هزار نفر از مبتلایان، بهبودی خود را به دست می‌آورند و طول عمر بیش از ۵ سال دارند.
وی اظهار داشت: سالانه حدود ۴ هزار زن در ایران براثر سرطان پستان جان خود را از دست می‌دهند که رقم بالایی است.
‌وی افزود: اگر مردم زودتر بیماری خود را تشخیص دهند و آن را درمان کنند، تعداد فوت شدگان این بیماری را می‌توان از ۴ هزار نفر به یک هزار نفر کاهش داد.

        مردم از سرطان می‌ترسند
      
زنده دل با اشاره به اینکه مردم از سرطان می‌ترسند و دوست ندارند در مورد آن صحبت کنند، گفت: در صورتی که سرطان مانند هر بیماری دیگری اگر درست با آن برخورد شود و روند صحیح درمان طی شود، قابل پیشگیری و درمان است.
وی افزود: با آگاهی بیشتر مردم می‌توان این سرطان را پیشگیری کرد. هرچه زودتر مردم متوجه علائم بیماری شده و با نشانه های بیماری آشنا شوند به موقع به مراکز درمانی یا پزشکان، مراجعه و از مرگ حتمی نجات پیدا می‌کنند.
زنده دل به برگزاری پنجمین پویش ملی سرطان پستان در مهرماه امسال اشاره کرد و گفت: آشنایی با علائم و نشانه‌های سرطان پستان از مهمترین اهداف برگزاری این پویش است.
وی افزود: علاوه بر خیریه شمس، خیلی از موسسات مردم نهاد در سراسر کشور به این پویش پیوستند و برنامه‌های متعددی در قالب این پویش اجرا کردند.
زنده دل زمان برگزاری این پویش را از ۱۰ مهر تا ۱۰ آبان اعلام کرد و گفت: در تهران حدود ۵ هزار نفر تحت پوشش این پویش قرار گرفتند و پیش بینی می‌شود در کشور حدود ۶۰ هزار نفر در این پویش ها شرکت کرده و از خدمات آن بهره مند شده باشند.
