
# Корлоф - черният диамант, който носи щастие

Published at: **2019-11-07T21:17:28+00:00**

Author: **Стандарт**

Original: [Стандарт Новини](https://standartnews.com/lifestyle-lyubopitno/korlof-cherniyat-diamant-koyto-nosi-shchastie-406142.html)

В Париж престижна диамантена къща показа най-големия черен диамант в света. От векове скъпоценният камък е обект на огромен интерес заради мистиката, в която е обвит. Вярва се, че ако го докоснеш, ще бъдеш благословен с щастие и късмет.
Черният диамант "Корлоф" вълнува бижутерите по света. 88 карата изящество, които крият мистична легенда. “Това е легенда на повече от 100 години. Тя идва от тогавашната Руска империя. В двора на Александър II живяла знатна фамилия – Корлоф-Сапожников, която притежавала черния диамант, но той не изглеждал по този начин. Открит в Сибир, необработен, диамантът надвишавал 200 карата. Предаван от поколение на поколение, скъпоценният камък пътувал навсякъде със семейството и носел щастие и късмет на своите притежатели”, каза собственикът на престижна диамантена къща Басам Азакир.
В началото на 20 век черният диамант напуска границите на Русия. Семейството продава камъка на белгийски производител на диаманти, а през 1974 г. „Корлоф“ пристига във Франция. Именно в ръцете на последния си собственик черният диамант придобива актуалните си форма и размер. “Цифрата 88, колкото са каратите на нашия диамант, не е случайна. В азиатската култура числото 8 е символ на щастието. Затова ние решихме да го обработим така, продължавайки пътя на легендата за черния диамант, който вече 40 години е сърцето и душата на нашата компания”, каза още Азакир.
Най-големият черен диамант в света няма цена, въпреки че тя би надхвърлила 7-цифрена сума. За собственика на черното изящество цената е възхищението и емоцията в очите на хората, които го виждат. “Този диамант не е уникален просто заради своя размер. Нищо не гарантира, че утре няма да се появи по-голям диамант от този. „Корлоф“ е пътувал много по света. Излагали сме го на специални места и е бил в ръцете на шейха на Дубай, на кралицата на Малайзия, на императора на Япония. Виждал съм хора да плачат от емоция, докато го докосват. Това е неговата цена - щастието, което той носи“, добавя собственикът на престижната диамантена къща.
