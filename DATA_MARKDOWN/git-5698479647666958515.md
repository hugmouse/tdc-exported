
# فحاشی ترامپ به نامزد انصرافی دموکرات‌ها: مثل سگ رفت

Published at: **2019-11-02T14:53:02+00:00**

Author: **یورونیوز فارسی **

Original: [euronews](https://farsi.euronews.com/2019/11/02/us-president-trump-slams-beto-o-rourke-saying-he-quit-presidential-race-like-a-dog)

دونالد ترامپ، رئیس جمهوری آمریکا روز جمعه در ایالت می‌ سی‌ سی‌ پی ضمن اشاره به کناره‌ گیری بتو اورورک، یکی از نامزدهای حزب دموکرات برای انتخابات ریاست جمهوری سال ۲۰۲۰ کناره گیری او را «مانند سگ» دانست.
رئیس جمهوری ایالات متحده در بخشی دیگری از سخنانش ضمن «رقت انگیز» توصیف کردن کناره گیری بتو اورورک وی را «حرامزاده بیچاره» خطاب کرد.
بتو ارورک که نماینده سابق ایالت تگزاس است روز جمعه اعلام کرد از رقابت برای کسب نامزدی حزب دموکرات برای رقابت با دونالد ترامپ در سال ۲۰۲۰ انصراف داده است. وی پس از حمله تروریستی و تیراندازی ال‌ پاسو خواستار پایان فروش آزاد اسلحه‌ های اتوماتیک و قوی در آمریکا شده بود.
او که در انتخابات میان دوره ای سال ۲۰۱۸ رقیب تد کروز برای کسب یکی از دو کرسی این ایالت در مجلس سنا بود با اختلاف تنها سه درصد شکست خورد. بسیاری با توجه به رقابت نزدیک او با تد کروز در سال ۲۰۱۸ و با در نظر گرفتن اینکه تگزاس ایالتی محافظه کار و جمهوری خواه محسوب می شود انتظار داشتند که بتو اورورک ستاره شگفتی ساز رقابت ها برای کسب نامزدی حزب دموکرات در انتخابات سال ۲۰۲۰ باشد.
این در حالی است که نظرسنجی ها طی ماه های اخیر نشان می داد که رای دهندگان حزب دموکرات اقبال چندانی به بتو اورورک نشان نداده اند. جو بایدن، معاون باراک اوباما در دوران ریاست جمهوری وی و الیزابت وارن، سناتور ایالت ماساچوست دو نامزد پیشتاز در رقابت میان نامزدهای دموکرات هستند.
بتو اورورک روز جمعه ضمن تشکر از هوادارانش در یک متن وبلاگی نوشت: «اکنون برای من روشن است که این کارزار امکانات برای پیشرفت موفقیت آمیز را ندارد.»
این نماینده سابق کنگره، پیش از این دونالد ترامپ را به طرفداری از «برتری نژاد سفید» متهم کرده بود.
