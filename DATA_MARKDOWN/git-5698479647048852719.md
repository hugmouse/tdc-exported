
# ناآرامی‌های عراق؛ از تعطیلی ادارات و مدارس تا جاده‌های مسدود

Published at: **2019-11-03T15:45:14+00:00**

Author: **یورونیوز فارسی **

Original: [euronews](https://farsi.euronews.com/2019/11/03/iraq-unrests-from-closing-of-administrations-and-schools-to-blockade-of-roads)

ادارات و مدارس پس از تظاهرات روز شنبه معترضان به دولت عراق در بغداد، پایتخت این کشور و شهرهای جنوبی تعطیل بود و چندین هزار نفر با حضور در خیابان های پایتخت به اعتراض خود ادامه دادند.
شاهدان عینی در بغداد گزارش دادند که دانش آموزان و دانشجویان روز یکشنبه با مسدود کردن مسیرهای عبور و مرور به سوی میدان تحریر حرکت کردند. به گزارش آسوشیتدپرس برخی با در دست داشتن تصاویری از ژنرال عبدالوهاب الساعدی، فرمانده سابق سازمان مبارزه با تروریسم عراق در میدان تحریر حضور پیدا کرده بودند و از وی بعنوان یک قهرمان ملی در مبارزه با افراط گرایان تمجید می کردند.
مراجعه کنندگان به ساختمان شورای استان قادسیه در شهر دیوانیه روز یکشنبه با دست نوشته ای در مقابل این ساختمان روبرو شدند که بر روی آن نوشته شده بود: «به دستور مردم تعطیل شد!»
گزارش ها از شهر حله در استان بابل نیز حاکی است که اغلب کارمندان بخش دولتی در اعتصاب هستند. مدارس دولتی شهر جنوبی بصره نیز روز یکشنبه برای اولین بار از زمان آغاز اعتراضات در عراق تعطیل شد.
مشارکت طلاب در اعتراضات نیز در شهرهای کربلا و نجف چشمگیر گزارش شده است.
شرکت کنندگان در تظاهرات عراق دلیل اعتراض خود را فساد گسترده مالی، وضعیت وخیم اقتصادی، بیکاری و ناکارآمدی خدمات عمومی عنوان می کنند. برهم صالح، رئیس جمهوری عراق اعلام کرده که عادل عبدالمهدی، نخست وزیر این کشور در صورت رای پارلمان به جانشین وی آماده کناره گیری از قدرت است.
مقامات عراق تاکنون با طرح وعده برگزاری انتخابات زودهنگام و اجرای طرح اصلاحات اقتصادی تلاش کرده اند تا از گسترش اعتراضات جلوگیری کنند. با این حال تظاهرکنندگان ضمن تاکید بر ادامه اعتراضات خواستار «نافرمانی مدنی» شده اند.
رئیس جمهوری عراق همچنین پیشنهاد برگزاری انتخابات زودهنگام را مطرح کرده است. او روز یکشنبه در دیدار با روسای اتحادیه های بازرگانی و نمایندگان ناراضیان ضمن بررسی تقاضاهای آنها از طرح قانون جدید انتخابات در پارلمان این کشور طی هفته‌های آینده خبر داد.
در درگیری های روز گذشته بین مخالفان دولت عراق و نیروهای امنیتی دستکم یک نفر کشته و ۹۰ تن مجروح شدند.
این در حالی است که به دنبال فراخوان اعتصاب سراسری از سوی آموزگاران، مهندسان، پزشکان و وکلا بسیاری از مدارس، ادارات و اماکن تعطیل شده اند.
معترضان عراقی خواستار عدم مداخله خارجی در امور این کشور و کناره گیری تمام نخبگان سیاسی شده اند. اعترضات عراق که از روز اول اکتبر (۹ مهر) آغاز شد تاکنون دستکم ۲۵۷ کشته بر جای گذاشته است.
