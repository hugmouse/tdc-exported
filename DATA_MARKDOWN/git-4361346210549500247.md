
# 
        Észak-Korea egyelőre nem tud önjáró kilövőállásról interkontinentális ballisztikus rakétát indítani
      

Published at: **2019-11-06T08:53:00+00:00**

Author: **MTI**

Original: [www.borsonline.hu](http://www.borsonline.hu/aktualis/eszak-korea-egyelore-nem-tud-onjaro-kilovoallasrol-interkontinentalis-ballisztikus-raketat-inditani/185995)

A jelenlegi ismeretek szerint Észak-Korea nem képes arra, hogy önjáró kilövőállásról indítson interkontinentális ballisztikus rakétákat (ICBM) - közölte Kim Jong Hvan, a dél-koreai védelmi hírszerzés vezetője szerdán parlamenti képviselők beszámolója szerint.
A kérdés azóta foglalkoztatja a közvéleményt, hogy Csung Jui Jong, a dél-koreai elnök nemzetbiztonsági tanácsadója azt mondta: Észak-Korea számára technikailag nehezen megoldható, hogy interkontinentális ballisztikus rakétát lőjön ki mobil indítóállomásokról. Konzervatív bírálói naivnak nevezték Csungot.
Li Hje Hun parlamenti képviselő újságíróknak szerdán kijelentette, hogy a védelmi hírszerző ügynökséget vezető Kim Jong Hvan is egyetért Csunggal.
Kim "azt mondta, nem hiszi, hogy Észak-Korea rendelkezik az ehhez szükséges képességekkel" - hangsúlyozta a törvényhozó.
Egy másik képviselő, az ellenzéki Li Jun Dzse arról beszélt: a védelmi hírszerzés vezetője szerint Észak-Korea megpróbált kilőni egy interkontinentális ballisztikus rakétát mobil kilövőállásról, de valamilyen probléma adódott a művelet során, amely végül kudarcba fulladt.
Kim Jong Hvan néhány nappal korábban még homlokegyenest eltérő véleményen volt. A tisztségviselő a hónap elején arról tájékoztatta a dél-koreai vezérkart: Észak-Korea ICBM-technológiája olyan szintre jutott, hogy képesek interkontinentális ballisztikus rakétát indítani mozgatható kilövőállomásról.
A mobil egységről indítható rakéták azért jelentenek nagy veszélyt, mert gyorsan és szabadon mozgathatók, elrejthetők és nehezebb észrevenni őket.
Észak-Korea háromszor tesztelt interkontinentális ballisztikus rakétákat 2017-ben, kétszer a Hvaszong-14-et és egyszer a Hvaszong-15-öt. A művelet során harckocsikkal szállították a rakétákat a teszt helyszínére, de ott rögzített kilövőállomásokra helyezték át őket. Egy szakértő szerint ezt csak a járművek védelme érdekében oldották meg így, de egy valódi konfliktus során Phenjan képes lenne mobil kilövőállomásokról ICBM-et indítani.
A Hvaszong-14 hatótávolsága 10 ezer kilométer, a Hvaszong-15-é pedig több mint 12 ezer kilométer, mindkét rakéta képes elérni az Egyesült Államok területét.
