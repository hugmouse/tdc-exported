
# 
        ترامپ: استیضاح من، حمله به خود دموکراسی است!
      

Published at: **2019-11-02T12:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637445/%D8%AA%D8%B1%D8%A7%D9%85%D9%BE-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%D9%86-%D8%AD%D9%85%D9%84%D9%87-%D8%A8%D9%87-%D8%AE%D9%88%D8%AF-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D8%A7%D8%B3%D8%AA)

به گزارش بولتن نیوز، دونالد ترامپ، رئیس جمهور آمریکا روز گذشته در همایش انتخاباتی خود در شهر توپلو ایالت می‌سی‌سی‌پی اعلام کرد تحقیقات برای استیضاح او، توطئه‌ای مخفی از سوی مخالفان دموکرات است.
او همچنین تحقیقات برای استیضاح را که فرایندی کاملا مطابق با قانون اساسی است نوعی «حمله به خود دموکراسی» عنوان کرد.
دونالد ترامپ گفت: دموکرات‌ها دیروز با رای خود، آرای ۶۳ میلیون آمریکایی را نادیده گرفتند. با این کار خود را از ارزش انداختند و شرم را برای مجلس نمایندگان آمریکا به همراه آوردند. آن‌ها از زمان پیروزی من در حال طرح ریزی برای براندازی انتخابات بوده اند.
ترامپ همچنین برخی از چهره‌های دموکرات از جمله نانسی پلوسی، نماینده دموکرات کالیفرنیا؛ آدام شیف، دیگر نماینده دموکرات کالیفرنیا؛ و آل گرین، نماینده دموکرات تگزاس را به همکاری با رسانه‌های جعلی متهم و اعلام کرد آن‌ها با پیش کشیدن استیضاح، توهمات خود را دنبال می‌کنند.
ترامپ قرمز شدن تابلوی بورس و سقوط ناگهانی سهام را نیز نتیجه تلاش دموکرات‌ها برای استیضاحش دانست.
رئیس جمهور آمریکا در بخش دیگری از سخنرانی اش بار دیگر به جو بایدن، نامزد دموکرات‌ها و معاون رئیس جمهور پیشین آمریکا اشاره کرد و اظهار داشت مسئله فساد مالی او و پسرش هانتر بایدن باید مشخص شود.
او در این سخنرانی مدعی شد خروجش از توافق هسته‌ای ایران [برجام] و انتقال سفارت آمریکا از تل آویو به قدس اشغالی از بهترین تصمیماتش در طول دوران ریاست جمهوری بوده است.
 
