
# ‘క్రెడిట్‌’కు అర్హత ఇలా..

Published at: **2019-11-03T01:08:18+00:00**

Author: ****

Original: [Andhrajyothy](https://www.andhrajyothy.com/artical?SID=944725)

Ph: 88865 47666ప్రవేశం ఉచితం ADVT
వస్తు సేవల పన్నులో ఇన్‌పుట్‌ టాక్స్‌ క్రెడిట్‌కు సంబంధించి ప్రభుత్వం ఇటీవల కీలకమైన మార్పులు చేయటం జరిగింది. దీని ప్రకారం ఇన్‌పుట్‌ టాక్స్‌ క్రెడిట్‌ తీసుకునే వ్యక్తులు వారి కొనుగోళ్లకు సంబంధించిన వివరాలను సరఫరాదారుడు జీఎ్‌సటీఆర్‌-1 లో పొందుపరిచిన వివరాలతో సరిచూసుకోవాలి. ఈ వివరాలు కొనుగోలుదారుని జీఎ్‌సటీఆర్‌-2ఏ లో లభిస్తాయి. వాస్తవానికి ఒక వ్యాపారి తీసుకునే క్రెడిట్‌ వివరాలు.. జీఎ్‌సటీఆర్‌-2ఏ లోని వివరాలతో సరిపోవాలి. దీనినే మ్యాచింగ్‌ అంటారు.
 అయితే వివిధ కారణాల వల్ల సరఫరాదారుడు జీఎ్‌సటీఆర్‌-1 సకాలంలో వేయకపోవచ్చు లేదా పొరపాటున సరైన వివరాలు పొందుపరచకపోవచ్చు. దీనివల్ల కొనుగోలుదారునికి ఇన్‌పుట్‌ క్రెడిట్‌ తీసుకోవటంలో ఇబ్బంది కలగకూడదన్న ఉద్దేశంతో ప్రభుత్వం మ్యాచింగ్‌ విధానాన్ని సులభతరం చేసింది. అయితే దీనివల్ల అనేక అవకతవకలు జరగటంతో పాటుగా నకిలీ ఇన్వాయి్‌సలను పంపిణీ చేసే పలు బోగస్‌ కంపెనీలు వెలుగులోకి రావటంతో ఈ విధానానికి కొద్దిగా సవరణలు చేసి కొత్త నిబంధనలను ప్రభుత్వం ప్రవేశపెట్టింది. అవేమిటో తెలుసుకుందాం. 
ఇన్‌పుట్‌ టాక్స్‌ క్రెడిట్‌ తీసుకునే ప్రతి వ్యక్తి తాను పొందిన సేవలు లేదా కొనుగోళ్లకు సంబంధించి జీఎ్‌సటీఆర్‌-2ఏ లోని వివరాలతో సరిపోతే ఎలాంటి అభ్యంతరం లేకుండా మొత్తం క్రెడిట్‌ తీసుకోవచ్చు (ఇన్‌పుట్‌ టాక్స్‌ క్రెడిట్‌ నియమ నిబంధనలకు లోబడి). అయితే ఎప్పుడైతే అన్ని వివరాలు జీఎ్‌సటీఆర్‌ -2ఏ లోని వాటితో సరిపోవో.. అంటే తాను పొందిన సరఫరాలకు సంబంధించిన వివరాలను సరఫరాదారుడు తన జీఎ్‌సటీఆర్‌-1 లో పొందుపరచకపోతే, ఇలా మిస్‌ అయిన సరఫరాలకు సంబంధించి తీసుకునే క్రెడిట్‌ జీఎ్‌సటీఆర్‌-2ఏ ప్రకారం లభ్యమయ్యే క్రెడిట్‌కు 20 శాతానికి మించకూడదు. దీన్ని ఒక ఉదాహరణ ద్వారా తెలుసుకుందాం.
 
మోహన్‌ అనే వ్యాపారి అక్టోబరు నెలలో రూ.10 లక్షల విలువైన సేవలను, సరుకును పొందాడు. దీని మీద అతనికి రూ.1.20 లక్షల ఇన్‌పుట్‌ లభిస్తుంది. ఇది తాను నవంబరు నెలలో ఫైల్‌ చేసే జీఎ్‌సటీఆర్‌-3బీ రిటర్న్‌ ద్వారా తీసుకుంటాడు. అయితే, అక్టోబరు నెలకు గాను తన సరఫరాదారులు వేసిన వివరాల చూస్తే రూ.80,000కు సంబంధించిన వివరాలు మాత్రమే తన జీఎ్‌సటీఆర్‌-2ఏ లో కనిపించాయి. అంటే మిగిలిన రూ.40,000కు సంబంధించి సంబంధిత సరఫరాదారుడు ఎలాంటి వివరాలు పొందుపరచలేదు. మరి ఇప్పుడు ఎంత క్రెడిట్‌ తీసుకోవాలి?
 
సులభంగా అర్థం చేసుకోవటానికి జీ ఎస్‌టీఆర్‌ -2ఏ లో కనిపించే క్రెడిట్‌ను ‘అర్హత గల క్రెడిట్‌’ అని, జీఎ్‌సటీఆర్‌-2 ఏ లో కనిపించని క్రెడిట్‌ను ‘అర్హత లేని క్రెడిట్‌’ అని అనుకుందాం. అంటే పై వివరాల ప్రకారం రూ.80,000 ‘అర్హత గల క్రెడిట్‌’ కాగా రూ.40,000 ‘అర్హత లేని క్రెడిట్‌’. ఇప్పుడు ‘అర్హత గల క్రెడిట్‌’ మొత్తాన్ని అంటే రూ.80,000ను మోహన్‌ తీసుకోవచ్చు. అయితే ‘అర్హత లేని క్రెడిట్‌’ విషయానికి వస్తే తీసుకోవాల్సిన మొత్తం ‘అర్హత గల క్రెడిట్‌’ లో 20 శాతాన్ని మించకూడదు. అంటే అర్హత లేని క్రెడిట్‌ రూ.40,000గా ఉన్నప్పటికీ మోహన్‌ తీసుకోవాల్సిన ఇన్‌పుట్‌ క్రెడిట్‌ మాత్రం రూ.80,000లో 20 శాతం అంటే రూ.16,000 మించకూడదు. అంటే మొత్తం రూ.96,000 మాత్రమే తీసుకోవాలి. ఒకవేళ అర్హత లేని క్రెడిట్‌ 20 శాతం లోపులో ఉంటే ఆ మొత్తాన్ని తీసుకోవచ్చు. కాబట్టి వ్యాపారస్తులు కొనుగోళ్లకు సంబంధించిన వివరాలను సరఫరాదారులు ఎప్పటికప్పుడు జీఎ్‌సటీఆర్‌-1లో పొందుపరిచే విధంగా తగు జాగ్రత్తలు తీసుకోవాలి.
 
గమనిక: ఈ వ్యాసాల ద్వారా ఇస్తున్న సమాచారం కేవలం అవగాహన కోసం మాత్రమే. పాఠకులు ఏదైనా నిర్ణయం తీసుకునే ముందు సంబంధిత చట్టాలు/నిబంధనలను కూలంకషంగా పరిశీలించాలి.
