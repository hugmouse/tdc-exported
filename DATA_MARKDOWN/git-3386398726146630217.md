
# Rimini, dimesso dall'ospedale: muore bimbo di due anni

Published at: **2019-11-01T11:21:00+00:00**

Author: ****

Original: [Repubblica.it](https://bologna.repubblica.it/cronaca/2019/11/01/news/rimini_dimesso_dall_ospedale_muore_bimbo_di_due_anni-240015771/)

Visitato, dimesso e poi ricoverato d'urgenza quando era troppo tardi. È morto così, ieri mattina, un bimbo di nemmeno due anni, nel reparto di Rianimazione dell'ospedale "Infermi" di Rimini. Il bambino, secondo quanto riporta la stampa locale, aveva iniziato a stare male da martedì e i genitori avevano allertato il pediatra di base: accusava dolori al ventre, dolori che mercoledì mattina si sono intensificati. Così i genitori hanno deciso di rivolgersi al pronto soccorso pediatrico dell'ospedale Infermi. I sanitari lo hanno sottoposto ad alcuni accertamenti e poi hanno deciso di dimetterlo e rimandarlo a casa.Per tutta la giornata ha continuato a lamentarsi al punto che, all'una di notte, padre e madre, spaventati dal peggiorare del suo stato, si sono nuovamente presentati al pronto soccorso. I medici, dopo essersi resi conto della situazione drammatica, hanno deciso di trasferire il piccolo nel reparto di Rianimazione dell'ospedale ma verso le tre di notte il suo cuore ha cessato di battere.I familiari hanno presentato un esposto in Procura. Il magistrato di turno, Davide Ercolani, ha aperto un fascicolo a carico di ignoti. L'ipotesi di reato formulata è quella di omicidio colposo. Il sostituto procuratore ha poi fatto acquisire, tramite la Polizia dell'ospedale e quella della sezione della Procura, tutta la documentazione medica relativa alla storia clinica del bambino. Il pm chiederà che venga eseguita l'autopsia.
