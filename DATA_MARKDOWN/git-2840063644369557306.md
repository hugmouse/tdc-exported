
# Per i 10 anni de Il Volo album, tour all'estero e date italiane

Published at: **2019-11-05T13:56:00+00:00**

Author: ****

Original: [Adnkronos](https://www.adnkronos.com/intrattenimento/spettacolo/2019/11/05/per-anni-volo-album-tour-all-estero-date-italiane_kd7lzIgrYNGLdB5zJBmYkO.html)

Un nuovo album, il '10 Years', un tour all'estero, il 'North American Tour' a partire dall'inizio del 2020 e due nuove date italiane per l'estate del prossimo anno, all'Arena di Verona e al Teatro Antico di Taormina . Il Volo, nato nel 2009 dall'incontro tra Piero, Gianluca e Ignazio, festeggia i suoi 'primi' 10 anni di attività. Un decennio, nel quale il Trio ha venduto oltre 2 milioni di dischi, che sarà festeggiato con l'uscita in tutto il mondo l'8 novembre del nuovo album '10 Years' (Sony Music), il best of de Il Volo che racchiude il meglio di una carriera che ha superato i confini nazionali.
L'album uscirà in varie versioni, compresa una realizzata ad hoc per il mercato latino e una per quello giapponese. È disponibile in pre order su iTunes '10 Years - The best of (iTunes Edition)' con 27 brani + digital booklet e in pre order su Amazon.it in versione digitale e in versione fisica '10 Years - The best of (Italian and International version)' con Cd con 19 brani o CD + DVD del concerto tenuto a Matera a giugno. L'album raccoglie i brani più rappresentativi del repertorio de Il Volo, da '’O Sole mio', a 'My Way', a 'Grande amore', dal bel canto della tradizione italiana, agli evergreen americani.
Non solo un album per celebrare i dieci anni, però. Dal 9 novembre Il Volo sarà impegnato in un instore tour per incontrare i fan di tutta Italia. I dieci anni di carriera verranno celebrati poi anche grazie ad un evento televisivo che andrà in onda in prima serata il 19 novembre su Canale 5, con le immagini del concerto tenutosi a Matera e i momenti più significativi della vita artistica del trio nel mondo. Reduce da un tour in America Latina davanti a oltre 70mila persone, il Trio partirà, all'inizio dell'anno prossimo, per i live in Nord America durante i quali visiterà 12 Stati tenendo concerti in luoghi del calibro del Radio City Music Hall di New York. Nella prossima estate, poi, tornerà in concerto in Italia per due date speciali: il 30 agosto sarà all’Arena di Verona mentre il 4 settembre si esibirà al Teatro Antico di Taormina.
