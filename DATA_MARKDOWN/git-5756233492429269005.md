
# جراحی زیبایی خراب شد، دکترم فرار کرد+عکس

Published at: **2019-11-01T08:28:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619155/%D8%AC%D8%B1%D8%A7%D8%AD%DB%8C-%D8%B2%DB%8C%D8%A8%D8%A7%DB%8C%DB%8C-%D8%AE%D8%B1%D8%A7%D8%A8-%D8%B4%D8%AF-%D8%AF%DA%A9%D8%AA%D8%B1%D9%85-%D9%81%D8%B1%D8%A7%D8%B1-%DA%A9%D8%B1%D8%AF-%D8%B9%DA%A9%D8%B3)


        این خانم ۴۱ ساله بینی‌اش را در "ترنسفرم" یکی از مراکز جراحی برجسته بریتانیا عمل کرده بود. کلینیک ترنسفرم ادینبورگ به او آنتونیو اوتاویانی را توصیه کرد؛ جراحی که برای عمل بینی از ایتالیا آمده بود.
      

        آفتاب‌‌نیوز :
      
جراحی زیبایی صنعتی پررونق در بریتانیا است. سال گذشته میلادی ۶۵۰۰۰ عمل جراحی زیبایی در این کشور انجام شد. برخی شرکت‌ها از جراح‌های پروازی استفاده می‌کنند. آن‌ها به بریتانیا سفر می‌کنند و بعد از آن خارج می‌شوند و اگر نتیجه عمل درست از آب درنیاید، دست بیمار به جایی بند نیست.

        "بینی‌ام باید با کمک دنده‌ام بازسازی شود"
      
پس از این که یک غریبه کاترین روآن را "پینوکیو" نامید، او تصمیم گرفت با کمک جراحی، دماغ‌اش را کوچک کند. اوضاع اما خوب پیش نرفت و یک جراحی و سه عمل ترمیمی پس از آن موجب شد تا به گفته یک کارشناس دماغ کاترین وضعیتی پیدا کند که انگار در یک تصادف شدید ماشین آسیب دیده است.
تصویر کاترین روآن (سمت چپ) پس از جراحی زیبایی که بیشتر شبیه کسی است که با اتومبیل تصادف کرده
این خانم ۴۱ ساله بینی‌اش را در "ترنسفرم" یکی از مراکز جراحی برجسته بریتانیا عمل کرده بود. کلینیک ترنسفرم ادینبورگ به او آنتونیو اوتاویانی را توصیه کرد؛ جراحی که برای عمل بینی از ایتالیا آمده بود.
آقای اوتاویانی در چهار روزی که به اسکاتلند سفر کرده بود، سه عمل ترمیمی انجام داد تا دماغی که قول داده بود را به بیمارش تقدیم کند. اما به گفته بیمار تنها چیزی که نصیبش شد، درد و ناامیدی بود.
بینی کاترین توسط جراحی در انگلستان ترمیم شد
وقتی گچ بینی پس از جراحی چهارم باز شد، چیزی که دید "یک افتضاح کامل" بود. کاترین گفت: "دماغم از همیشه بدتر شده بود. یک زائده پوستی بزرگ بود و یک تکه پوست که از طرف دیگر آویزان بود. دماغم کج و کوله شده بود و یک جای کار ایراد داشت."
آقای اوتاویانی برای یک ماه به ایتالیا برگشته بود و به همین دلیل پرستارها عکس‌های پس از عمل را برای او ایمیل کردند. جراح قول داد که اوضاع را درست می‌کند اما کاترین دیگر به او اعتماد نداشت و مصمم به انتخاب جراح جدید بود.
دکترهای مختلفی حاضر به کمک نشدند و گفتند که نمی‌خواهند خودشان را درگیر این ماجرا کنند، ولی پنج سال پس از عمل سرانجام یک دکتر در انگلیس تقاضای او را قبول کرد.
شرکت ترنسفرم تمام هزینه‌ها را پرداخت.
جراح بینی را ترمیم کرد و برای این کار از بخشی از دنده و مایع پوست سر استفاده کرد. کاترین می‌گوید "حس خنده‌داری" در دنده‌اش داشته که نمی‌توانسته روی شکم بخوابد و این "بهایی ناچیزی" بوده که برای درست شدن دماغش پرداخته است.
آنتونیو اوتاویانی به قصور پزشکی محکوم شد
کاترین تصمیم گرفت که علیه آقای اوتاویانی دست به اقدام قانونی بزند. یک کارشناس به او گفته بود که دکتر نتوانسته درست و حسابی خطرهای سه جراحی ترمیمی را برای او توضیح دهد.
به رغم این که دادگاه قصور پزشکی را تایید کرد، کارتین فقط توانست یک درصد از ۱۰۰ هزار پوندی که برنده شده بود را بگیرد.
آقای اوتاویانی در دادگاه حاضر نشد، ولی کاترین تصمیم گرفت که پرونده را در ایتالیا هم تعقیب کند. او تا کنون در این زمینه ناموفق بوده است.
دست‌کم شش زن دیگر هم از آقای اوتاویانی شکایت کرده‌اند. دادگاه همچنین به او دستور داده است که به یک بیمار دیگر ۱۰۰ هزار پوند بدهد. ولی آن‌ها چیزی دریافت نکرده‌اند.
این جراح گفت که تمایلی به مصاحبه ندارد. او گفت که هر موقع که ترسفرم بخواهد آماده است و با خوش‌قولی به توافقی که با کاترین روآن داشته، احترام گذاشته است.
آقای اوتاویانی همچنین گفت که به دلیل احترام به حریم خصوصی بیماران نمی‌تواند در مورد پرونده‌ها نظر مشخصی بدهد و پنج یا شش بیمار ناراضی در میان ۶۰۰۰ نفری که او مداوا کرده، درصد بالایی محسوب نمی‌شود.
تحقیقات نشان داده که آقای اوتاویانی کماکان به بریتانیا سفر می‌کند و مشغول کار در یک کلینیک خصوصی در لندن است. او حاضر نشده در مورد دارایی‌اش چیزی بگوید.

        چرا اجازه پیدا می‌کنند؟
      
تحقیقات افشاگرانه نشان می‌دهد که ترنسفرم هرساله هزاران جراحی برای مشتریانش جور می‌کند که توسط جراحانی انجام می‌شود که با هواپیما به بریتانیا سفر می‌کنند و بعد هم خارج می‌شوند. در نتیجه وقتی شکایتی انجام می‌شود، جراحان در کشور نیستند که بیمارانشان را مداوا کنند، یا فرآیند درمان آن‌ها را پیگیری کنند. کالج سلطنتی جراحان به بی‌بی‌سی گفت که نظارت بر جراحی زیبایی بسیار ضعیف است و گاهی بیماران به حال خود رها می‌شوند.
برای انجام جراحی زیبایی در بریتانیا شما فقط باید به عنوان دکتر در جی‌ام‌سی (نظام پزشکی بریتانیا) ثبت‌نام کنید و نیازی به گذراندن دوره تخصص ندارید.
کارشناسان گفته‌اند بیماران به این دلیل همیشه حمایت نمی‌شوند که دولت بریتانیا نسبت به دو گزارش کلیدی بی‌تفاوت مانده است؛ به رغم این که یکی از آن‌ها ۶ سال پیش منتشر شده است.
سال ۲۰۱۳ گزارشی منتشر شد که می‌گفت نظارت بر جراحی‌های زیبایی بسیار ضعیف است و اخطار می‌داد که از آسیب‌دیدگان حمایت نمی‌شود. این گزارش پیشنهاد می‌کرد که باید ثبت‌نام برای جراحان زیبایی اجباری شود. پیشنهادی که تا الان عملی نشده است. بجای آن یک سیستم داوطلبانه راه‌اندازی شده است که کمتر از ۳۰ جراح در آن ثبت‌نام کردند.

        "نمی‌توانم خودم را در آیینه نگاه کنم"
      
کریستی آدام پس از عمل بزرگ کردن پستان مجبور به جراحی ترمیمی شد
کریستی آدام، که توسط "جراحان پروازی" عمل شده است، پس از جراحی بزرگ کردن سینه در سال ۲۰۱۵ دچار مردگی بافت‌های پستان شد. جراحی و عفونت پس از آن موجب آسیب‌دیدگی جبران‌ناپذیر هاله دور نوک پستان او شد. خانم آدام برای ترمیم این هاله مجبور به استفاده از خالکوبی شد. ترنسفرم تمام هزینه‌ها را پرداخت کرد.
کریستی گفت: "اعتماد به نفسم از بین رفته بود. مهم نیست که چقدر خوب هزینه‌هایتان جبران می‌شود، کماکان زیر پوستتان احساس می‌کنید که لطمه خورده‌اید. اگر برای دوش گرفتن به حمام می‌رفتم، خودم را در آیینه نگاه نمی‌کردم."
تریسی فولی با زخم‌های بازی به حال خودش رها شد که درمانشان شش ماه طول کشید
تریسی فوالی، یک بیمار دیگر، چهار سال پیش جراحی کرد و برای شش ماه با زخم‌های باز به حال خودش رها شد. نوک یکی از پستان‌های او آن‌قدر بلند و متمایل به پهلو بود که به گفته خودش "می‌توانست زیر بغلش" قرار بگیرد.
از آن بدتر زخم‌های بازی بود که خیلی بزرگ شده‌ و عفونت کرده بودند. تریسی می‌گوید یکی از سوراخ‌ها "به عمق" و "اندازه یک سکه یک پنی" بود.
او هم مانند کریستی، از طریق شرکت ترنسفرم توسط دکتر دانا واسیلسکو در گلاسکو اسکاتلند جراحی شده بود؛ دکتری که از سال ۲۰۱۵ با کمک ترنسفرم در بریتانیا جراحی می‌کرد.
در پرونده تریسی، شرکت ترنسفرم هزینه عمل ترمیمی و همچنین پول مسافرت هفتگی او به انگلستان را برای ماه‌ها پرداخت کرد.
دکتر دانا واسیلسکو از طریف ترنسفرم در سال ۲۰۱۵ در بریتانیا کار می‌کرد
کریستی به نظام پزشکی بریتانیا شکایت کرد و در مدتی که پرونده در جریان بود فعالیت‌های دکتر واسیلسکو معلق شد. جراح به رومانی بازگشت و ثبت‌ او در نظام پزشکی بریتانیا لغو شد. به بیان دیگر پرونده‌ای که علیه او به جریان افتاده بود، باطل شد.
تحقیقات به این نتیجه رسید که کار دکتر واسیلسکو استاندارد لازم را نداشته است و او شرایطی دارد که می‌تواند روی جوازش در بریتانیا تاثیر بگذارد یا حتی آن را باطل کند. بی‌بی‌سی ردپای دکتر واسیلسکو را در بیمارستانی در بخارست که در آن کار مشغول به کار بود، پیدا کرد اما او حاضر به صحبت نشد.

        "تخصص جراحی در بالاترین سطح"
      
کاترین روآن به کلینیک ترنسفرم در ادینبورگ اسکاتلند رفت
سخنگوی ترنسفرم می‌گوید که تجربه افرادی مانند کریستی، تریسی و کاترین با توجه به رضایت ۹۸ درصدی مشتریان "وجه غالب" این شرکت نیست و نمی‌تواند "استانداردهای بالای شرکت" را به چالش بکشد. او گفت ترنسفرم از "تخصص جراحی در بالاترین سطح" که "در دسترس" مشتریان است، استفاده می‌کند.
خانم سخنگو همچنین گفت که شرکت "مسئولیت کامل" مشتریانش را به قبول می‌کند و "خدماتی گسترده مانند مشاورین مجانی و هزینه عمل‌های ترمیمی" را ارائه می‌دهد.
او گفت که ترنسفرم "بسته‌های خدمات پس از درمانی پیشرو دارد که با بیمه حمایت می‌شوند: " تمام جراحان این شرکت باید در نظام پزشکی بریتانیا ثبت‌نام کرده باشند و بیمه‌های بریتانیایی داشته باشند.
سخنگوی شرکت اضافه کرده که اگر یک بیمار بخواهد اقدامی قانونی انجام دهد باید به طور مستقیم با جراح و بیمه‌های آن‌ها طرف شود: "جایی که احتمالا کسانی که نسبت به کار متعهد هستند، حضور دارند."
