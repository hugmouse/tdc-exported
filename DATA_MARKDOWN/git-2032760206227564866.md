
# Video: Svitolinová bez zaváhania postúpila do semifinále WTA Finals, ďalej ide aj Plíšková

Published at: **2019-11-01T16:35:00+00:00**

Author: **Webnoviny**

Original: [Denník politika](http://dennikpolitika.sk/archiv/88452)

1.11.2019 (Webnoviny.sk) – Ukrajinská tenistka Elina Svitolinová postúpila do semifinále prestížneho podujatia WTA Finals v čínskom Šen-čene bez prehry a straty setu vo Fialovej skupine. Účasť medzi kvartetom najlepších si vybojovala aj Češka Karolína Plíšková.
Rodáčka z Odesy Svitolinová zdolala v piatkovom zápase náhradníčku Sofiu Keninovú z USA (nahradila zranenú Kanaďanku Biancu Andreescovú) v dvoch vyrovnaných setoch 7:5, 7:6 (10) a potvrdila už isté prvenstvo v skupine.
Svitolinová naďalej živí šancu na obhajobu titulu z minulej sezóny z výberového podujatia. V semifinále bude jej súperkou Belinda Bencicová zo Švajčiarska.
O druhú postupovú priečku vo Fialovej skupine v piatok popoludní zviedli rumunská tenistka Simona Halepová a Karolína Plíšková.
Priamy súboj priniesol tenis plný zvratov, ale na konci sa tešila 27-ročná Češka, ktorá mierne favorizovanú úradujúcu wimbledonskú šampiónku pokorila 6:0, 2:6, 6:4, keď sa jej nevypomstilo, že v rozhodujúcom sete dovolila súperke znížiť z 2:5 na 4:5.
Halepová vzápätí pri svojom podaní viedla 30:0, ale súperka šnúrou štyroch bodov ukončila duel, pri poslednej loptičke jej pomohlo aj prasiatko. Plíšková upravila vzájomnú bilanciu na 4:7, pričom nadviazala na ostatný triumf v Miami (7:5, 6:1).
Rodáčka z mesta Louny sa prebojovala do svojho tretieho semifinále na Turnaji majsteriek, v sobotu bude jej súperkou na podujatí debutujúca svetová jednotka Ashleigh Bartyová.
dvojhra – Fialová skupina

        Elina Svitolinová (Ukr.-8) – Sofia Keninová (USA) 7:5, 7:6 (10)
      

        Karolína Plíšková (ČR-2) – Simona Halepová (Rum.-5) 6:0, 2:6, 6:4
      
Viac k témam: WTA FinalsZdroj: Webnoviny.sk – Video: Svitolinová bez zaváhania postúpila do semifinále WTA Finals, ďalej ide aj Plíšková © SITA Všetky práva vyhradené.
