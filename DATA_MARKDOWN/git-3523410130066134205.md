
# 
        تغییر اقامتگاه دائم ترامپ با اهداف مالیاتی
      

Published at: **2019-11-01T17:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637385/%D8%AA%D8%BA%DB%8C%DB%8C%D8%B1-%D8%A7%D9%82%D8%A7%D9%85%D8%AA%DA%AF%D8%A7%D9%87-%D8%AF%D8%A7%D8%A6%D9%85-%D8%AA%D8%B1%D8%A7%D9%85%D9%BE-%D8%A8%D8%A7-%D8%A7%D9%87%D8%AF%D8%A7%D9%81-%D9%85%D8%A7%D9%84%DB%8C%D8%A7%D8%AA%DB%8C)

به گزارش بولتن نیوز، دونالد ترامپ رئیس‌جمهور آمریکا بامداد روز جمعه به وقت محلی در پیامی توئیتری اعلام کرد که محل سکونت دائم خود را از ایالت نیویورک به ایالت فلوریدا تغییر داده است.
دونالد ترامپ در حساب کاربری رسمی خود در توئیتر نوشت: «من و خانواده‌ام منطقه پالم بیچ در فلوریدا را به‌عنوان محل سکونت دائمی خود برگزیده‌ایم. متأسفانه با وجود اینکه من هرسال میلیون‌ها دلار [در نیویورک] مالیات شهری و ایالتی پرداخت کرده‌ام، مقامات این شهر و ایالت با من رفتار بسیار بدی داشته‌اند. کمتر کسی در اینجا شاهد چنین رفتاری بوده است.»
یکی از نزدیکان دونالد ترامپ در گفتگو با شبکه خبری سی‌ان‌ان اعلام کرده است که تغییر محل اقامت وی از نیویورک به فلوریدا صرفاً با هدف استفاده از معافیت‌های مالیاتی این ایالت انجام گرفته است. گفته می‌شود دونالد ترامپ و همسرش در ماه سپتامبر درخواست اقامت در ایالت فلوریدا را به‌طور رسمی ارائه داده‌اند.
گفتنی است نرخ مالیات ایالتی بر درآمد اشخاص در فلوریدا صفر و نرخ مالیات بر سود شرکت‌ها در این ایالت تنها 5.5 درصد است که اختلاف فاحشی با سایر ایالت‌های آمریکا دارد.
در پی اعلام تغییر محل سکونت ترامپ و خانواده‌اش از نیویورک به فلوریدا، «اندرو کوامو» فرماندار دموکرات ایالت نیویورک طی پیامی طعنه‌آمیز خطاب به ترامپ در حساب کاربری رسمی خود در توئیتر اظهار داشت: «خداحافظ! به هر حال دونالد ترامپ در اینجا مالیاتی پرداخت نمی‌کرد.»
