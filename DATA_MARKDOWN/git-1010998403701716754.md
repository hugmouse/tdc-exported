
# Християн Стоянов пред bTV: Това бе поредната стъпка към върха

Published at: **2019-11-07T23:16:00+00:00**

Author: **Калоян Кюркчиев**

Original: [bTV Новините](https://btvnovinite.bg/sport/hristijan-stojanov-pred-btv-tova-be-porednata-stapka-kam-varha.html)

Християн Стоянов, който завоюва световната титла в бягането на 1500 м за хора с увреждания на първенството по лека атлетика в Дубай, даде интервю за bTV след триумфа. Той заяви, че тази победа е една сбъдната мечта за него, но и поредната стъпка към върха и голямата цел - отличие от параолимпийските игри в Токио.
"Усетих, че имам възможността да стана световен шампион. Желаех го истински, но въпреки това не го очаквах, тъй като от няколко години не е имало толкова силна конкуренция в моята дисциплина – 1500 м за хора с увреждания на горните крайници. Тук беше световният шампион, олимпийският такъв, световният рекордьор. Абсолютно всеки един бегач, който можеше да бъде тук, участваше. Затова бях доста притеснен, имах страх от тях. Знаех обаче, че съм добре подготвен. Беше въпрос на това дали ще дам всичко от себе си, за да спечеля, както и стана. Да успея да се раздам максимално. И така се случи", сподели Стоянов.
"Първоначално планът ми с моя треньор беше съвсем различен. Исках да направя атаката в последните 100–150 м. Като останаха обаче 300 м се чувствах готов – усетих, че останалите са изморени, и просто нямаше какво да чакам... Действах малко импулсивно и доста смело, което криеше своите рискове. Въпреки това, успях, направих достатъчно остра атака, за да избягам от останалите бегачи"
"Когато останах на финалната права за последните 100 м, само в главата ми беше един невероятен страх, за да не ме задмине някой. В същото време давах всичко от себе си, за да не се случи всичко това. 20 м преди финала осъзнах, че няма кой да ме победи и съм шампион. Точно там беше най-щастливият миг от цялото състезание, от цялото бягане", продължи европейският шампион от Берлин 2018.
"На световно първенство, колкото и да си подготвен, дори да дойдеш като световен шампион, винаги има притеснение какво ще се случи. Мога да кажа, че в предишните състезания действах плахо, но в най-важното състезание придобих нужната смелост. Еуфорията беше няколко минути след финала. Вече съм изморен и съм световен шампион, но това носи и своите отговорности. Затова трябва по най-добрия начин да се опазя през следващата година. По най-добрия начин да се подготвя, за да може евентуално, ако всичко бъде наред, да участвам в Токио на параолимпийските игри"
"Днешния ден ще го запомня с много хвърлен труд и пот. В крайна сметка това е пътят, по който сме тръгнали. Това беше поредната стъпка към върха, който обаче все още не е изкачен и има още много работа пред мен... Това е поредната моя мечта, която сбъдвам. Това за всички нас е една изпълнена цел. Всички ние го желаехме. Всички, които ни подкрепяха, го желаеха. Дори вярваха повече от мен, че ще спечеля", каза още шампионът.
