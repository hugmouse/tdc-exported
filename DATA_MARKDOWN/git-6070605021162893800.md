
# Any 2008 | Solbes vs. Pizarro: quan el PSOE es reia de la crisi econòmica

Published at: **2019-11-03T22:42:00+00:00**

Author: ****

Original: [Ara.cat](https://www.ara.cat/politica/eleccions-generals-2019-Any-10-novembre-Solbes-Pizarro-PSOE-economica_0_2337966237.html)

¿Quan va començar l’última crisi econòmica? ¿A partir de quin moment exacte es podia preveure el que arribaria a passar? ¿El detonant va ser la caiguda de Lehman Brothers el 15 de setembre del 2008? El cert és que els agents econòmics feia temps que advertien del refredament de l’economia, i fins i tot un organisme tan criticat per la falta de previsió com el Fons Monetari Internacional (FMI) alertava el 2007 que la caiguda dels preus de l’habitatge i del crèdit afectaria molt Espanya. Durant aquell any l’atur ja havia començat a pujar (del 8% al 10%), i les previsions de creixement de l’economia espanyola s’havien revisat a la baixa per a l’any següent.
Res de tot això semblava preocupar el ministre d’Economia i número 2 del PSOE a les eleccions generals del 2008, Pedro Solbes, que va acceptar debatre -en un format inèdit- amb el candidat popular a rellevar-lo en el càrrec, Manuel Pizarro. L’estratègia de l’aspirant va ser en tot moment acusar els socialistes de ser els culpables de la crisi en què, deia, estava a punt d’entrar l’estat espanyol. “Som subcampions europeus en inflació, un dels països amb més endeutament familiar i campions en atur”, va denunciar Pizarro.
“Tinc la sensació que estan convocant la crisi. ¿A vostè, com a coneixedor del món financer, li sembla raonable fer afirmacions com aquestes?”, li va respondre Solbes, que no parava de riure davant les acusacions del seu contrincant. “Ells parlen de crisi i de recessió, i és lluny de la realitat”, va concloure en el minut final el ministre. “Digui als ciutadans que tot està bé. Vostès no han previst el que venia i, si ho han vist, no han fet res per evitar-ho”, li va retreure Pizarro.
Aquell debat a Antena 3 el van veure 4,7 milions de persones, un 24,4% de quota de pantalla. Un any després, la taxa d’atur ja s’enfilava fins al 17% i el 2013 va arribar a vorejar el 27%. Aquell any, Solbes, ja retirat, va assumir que s’havia equivocat: “He rellegit aquell debat i, a posteriori, crec que Pizarro té raó”. Aquelles eleccions les va guanyar el PSOE.
