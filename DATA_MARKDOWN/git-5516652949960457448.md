
# “Κλειδί” οι αεροπορικές εταιρείες για την εξέλιξη της νέας σεζόν στη Ρόδο

Published at: **2019-11-06T20:55:01+00:00**

Author: **Βαρβάρα Μπογδάνου**

Original: [Η ΡΟΔΙΑΚΗ](https://www.rodiaki.gr/article/425221/kleidi-oi-aeroporikes-etaireies-gia-thn-exelixh-ths-neas-sezon-sth-rodo)


        Οι αεροπορικές εταιρείες και οι τουριστικοί οργανισμοί που συνεχίζουν να δραστηριοποιούνται στην Ευρώπη δεν είναι διατεθειμένοι να καλύψουν πλήρως το κενό που αφήνει πίσω του ο Thomas Cook μετά την πτώχευσή του, όπως διαπιστώνουν οι τουριστικοί επιχειρηματίες της περιοχής μας που βρίσκονται στην έκθεση του Λονδίνου.
      
Από τις συζητήσεις μαζί τους διαπιστώνει κανείς έναν έντονο προβληματισμό για το πώς θα εξελιχθεί η σεζόν του χρόνου, αφού δεν υπάρχουν μέχρι στιγμής τουλάχιστον χειροπιαστά δείγματα για τις πραγματικές προθέσεις των μεγάλων εταιρειών με τις οποίες συνεργάζονται. Μπορεί λοιπόν στις συζητήσεις να γίνεται λόγος για αναζήτηση αεροπλάνων, όμως αυτό είναι πολύ δύσκολο να γίνει αφού είναι γνωστό στην αγορά πως διαθέσιμα αεροσκάφη δεν υπάρχουν.

        Μάλιστα κύκλοι της αγοράς επεσήμαναν στη «Ροδιακή» ότι τα αεροπλάνα που χρησιμοποιούσε ο Thomas Cook και τα οποία είχε προμηθευτεί με leasing «επέστρεψαν» στις Ηνωμένες Πολιτείες και δρομολογήθηκαν σε εσωτερικές πτήσεις.
      

        Από την άλλη τα αεροσκάφη τύπου Boeing 737 MAX που αποσύρθηκαν από την ενεργό δράση λόγω των δυστυχημάτων που σημειώθηκαν δεν είναι γνωστό πότε θα ξεκινήσουν πτήσεις. Ειδικότερα, νωρίτερα από τον Ιανουάριο δεν προβλέπεται να έχουμε νεότερα επί του θέματος αυτού.
      

        Φυσικά στα παραπάνω έρχεται να προστεθεί και το γεγονός ότι όλο το προηγούμενο διάστημα σημειώθηκαν πτωχεύσεις αεροπορικών εταιρειών με αποτέλεσμα ο διαθέσιμος στόλος να έχει περιοριστεί σημαντικά.
      
Τα πράγματα είναι δύσκολα, όπως ομολογούν, αλλά υπογραμμίζουν ότι σε καμία περίπτωση δεν μπορούμε να πούμε ότι το παιχνίδι χάθηκε. Για μία ακόμα φορά καταδεικνύεται η άμεση εξάρτηση που έχουμε ως περιοχή από τους τουριστικούς οργανισμούς γι’ αυτό και θα πρέπει να προβληματιστούμε. Για πολλούς πάντως ήταν αναμενόμενη η στάση των μεγάλων πρακτόρων, να μην πάρουν ρίσκο και να κινηθούν το επόμενο διάστημα μάλλον συγκρατημένα.
Σε κάθε περίπτωση με τα παραπάνω δεδομένα θα πρέπει να περιμένουμε να διατεθούν λιγότερες αεροπορικές θέσεις την επόμενη χρονιά, ενώ μεγάλο ερωτηματικό παραμένει ο ρόλος που θα παίξει η αεροπορική εταιρεία Aegean. Στην έκθεση τουρισμού πάντως υπήρξε έντονη φημολογία ότι η εταιρεία θα μπει στο… παιχνίδι και μάλιστα δυναμικά κάτι που ίσως να σημαίνει την προμήθεια νέων αεροσκαφών από μέρους της για να πάρει μερίδιο από το έργο του Thomas Cook.
Προβλέψεις για το 2020 υπό αυτές τις συνθήκες κανένας δεν είναι διατεθειμένος να κάνει και κυρίως να αναφερθεί σε ποσοστά καθώς κάτι τέτοιο είναι παρακινδυνευμένο και είναι ακόμη πολύ νωρίς για να αποτυπώσει την κατάσταση, εκτός ίσως από το να δώσει μόνο κάποια μεμονωμένα νούμερα για συγκεκριμένους τουριστικούς οργανισμούς.
