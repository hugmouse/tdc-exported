
# Stavangeren setter opp «Gudlabadne te na mor»

Published at: **2019-11-06T13:27:45+00:00**

Author: **Leif Tore Lindø**

Original: [Aftenbladet](https://www.aftenbladet.no/kultur/i/zGzkqv/stavangeren-setter-opp-gudlabadne-te-na-mor)

«Et fjærlett lystspill om et alvorlig emne, nemlig å bo sammen med svigermor.»
Slik skal Ajax (Andreas Jacobsen) selv ha beskrevet «Gudlabadne te na mor», som han var ferdig med sent på 50-tallet. Denne Stavanger-klassikeren settes opp i Stavangeren i vinter.
Handlingen er lagt til slutten av 50-tallet, og det er et friskt persongalleri vi møter. Mathilde Gundersen (Sigrun Eriksen) i Pedersgadå som er motoren i Ajax-klassikeren som første gang ble spilt i 1957. I det nokså kraftige gravitasjonsfeltet rundt Sjefå kretser an’Leif, selveste gudlabadne, og hans kjære Jenny som må hanskes med en, for å si det forsiktig, krevende svigermor. Her er også et par solide menn, som driver med mannskor for å få puste, noen innflyttere med penger, en tapet-entusiast og masse forviklinger, intriger, sleipe triks og annet moro.

        Christian Eriksen lager soloshow: – Jeg skal være så løyen jeg kan
      
– Det er en kjent Stavanger-komedie, men nå er det lenge siden den er satt opp. Det er nok flere som kjenner navnet på stykket enn som faktisk har sett det, sier Sigrun Eriksen.
Stavangeren har hatt en serie med Stavanger-klassikere, der Ajax er den største leverandøren av historiske perler.
– Vi synes det er viktig å ta vare på tradisjonen rundt Ajax, og Leiv Isaksen. Dette er en del av identiteten vår. Å spille dem handler om å huske hvor vi kommer fra før oljen begynte å flomme i gatene. Å vise røttene våre med jevne mellomrom er kjempeviktig, mener regissør Pål Mangor Kvammen.
Det er gått 70 år siden stykket ble skrevet. Den versjonen som skal spilles i Stavangeren har fått noen små språklige oppdateringer, men er ellers kjemisk fri for hiphop, boblejakker, mobiltelefoner og andre nymotens grep. Vi skal tilbake til det ordentlige 50-tallet. Likevel har det apell, mener Kvammen.
– Det er mange - veldig mange - gudlabadn i dag. Sist noen syklet på trening var vel på 70-tallet. En del av bakteppet for historien her er boligsituasjonen for unge. Dette unge paret må bo hos svigermor fordi det er så dyrt å få seg en leilighet. Mye var annerledes på 50-tallet, men ganske mange av problemstillingene ligner på dem vi har i dag. Dypest sett handler dette om relasjonene mellom folk, sier Kvammen.
Og dypest-dypest sett holder de seg til Ajax’ egne ord om «Et fjærlett lystspill...».
– Dette er feel good, skrevet lenge før feel good fantes. I den litt røffe tiden vi lever i tror jeg dette er akkurat det folk trenger, noe som er tvers i gjennom varmt og godt og ekte. Jeg trenger det i alle fall, sier Arnt Olav Klippenberg.
I rollene finner vi et knippe ringrever og ringrevinner: Sigrun Eriksen, Elisabeth Berg, Pål Hjelm og Show Chow-duoen Jan Ivar Peterson og Arnt Olav Klippenberg. I rollene som turtelduene Jenny og Leif er det nyere navn: Cecilie Marjatta Vällinen og Adrian Storm Rasmussen.
– Vi synes det er enormt kjekt med nye tryner. Det er tross alt disse som skal arve både jorden og komediene. Dessuten er de enormt flinke, mye flinkere enn vi gamle noen gang har vært, sier Kvammen.
Sist Stavanger-klassikeren ble satt opp var i 2003. Da ble stykket spilt på Rogaland Teater, for fjerde gang. Den gangen var det Sally Nilsson og Christian Eriksen som spilte mor og gudlabadn.
Etter «Gudlabadne te na mor» har Stavangeren-miljøet spilt seg gjennom stort sett det som er av klassiske Stavanger-stykker. Og de ønsker å holde denne fanen høyt.
– Disse stykkene bør spilles minst hvert tiende år, synes jeg. De minner oss om hvor vi kommer fra, hvor vi bor og hvem vi er. Og viktigst av alt: Det er veldig gode komedier, sier Kvammen.
«Gudlabadne te na mor» har premiere i Stavangeren 29. januar 2020.
