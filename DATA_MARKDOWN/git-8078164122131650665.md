
# Bloomberg, l’ex sindaco di New York valuta se correre per la presidenza

Published at: **2019-11-07T22:00:00+00:00**

Author: **Giuseppe Sarcina**

Original: [Corriere della Sera](https://www.corriere.it/esteri/19_novembre_08/bloomberg-l-ex-sindaco-new-york-valuta-se-correre-la-presidenza-ccb28cea-01c6-11ea-bfaf-9602a8f3f6c1.shtml)

Dieci mesi di dibattiti e di sondaggi sono bastati per fare cambiare idea a Michael Bloomberg. L’imprenditore, l’ex sindaco di New York, l’undicesimo uomo più ricco del mondo si starebbe preparando a candidarsi nelle primarie democratiche per la nomination nella corsa alla Casa Bianca. Non c’è ancora un annuncio ufficiale e un suo consigliere fa sapere al «New York Times» che Bloomberg non ha ancora deciso. Nel frattempo il settantasettenne uomo d’affari, nato a Boston, ha inviato i suoi collaboratori a sbrigare le pratiche per le votazioni in Alabama, in tempo per la scadenza fissata per oggi, venerdì 8 novembre.
Giornali e siti americani raccontano che ha passato questi giorni al telefono, per sondare il terreno. Troverà soprattutto rocce. Donald Trump lo investirà fin dal primo momento e l’ala radical del partito democratico, capeggiata da Bernie Sanders, Elizabeth Warren e, appena un passo più indietro, da Alexandria Ocasio-Cortéz farà il possibile per contrastarlo. Bloomberg ha ciclicamente pensato di entrare in pista. Nel 2016 rinunciò per non intralciare Hillary Clinton, candidata unica del partito, salvo che per l’outsider Bernie Sanders. All’inizio di quest’anno ha studiato di nuovo lo scenario per un paio di mesi, ma il 5 marzo ha rinunciato con un editoriale pubblicato dall’agenzia di stampa che porta il suo nome.
Quelle sue parole tornano buone ora per misurare la portata delle sue ambizioni e, nello stesso tempo, del suo pragmatismo: «Penso che avrei battuto Donald Trump nell’elezione generale. Ma sono pienamente consapevole della difficoltà di conquistare la nomination dei democratici in un campo così affollato». In quel momento Joe Biden stava per presentarsi ufficialmente e sembrava l’opzione migliore per strappare il centro ai repubblicani e costruire la rivincita su Trump. Questa almeno era l’analisi di Bloomberg: «È essenziale scegliere un democratico che si troverà nella posizione più forte possibile per sconfiggere Donald Trump e per riunificare ancora il Paese. Non possiamo consentire che il percorso delle primarie trascini il partito verso l’estremo».
Ma da allora a oggi, dalla sua postazione di New York, ha visto Biden appannarsi gradualmente, cedendo spazio politico alla sinistra radical, alla sorpresa Warren. Nelle elezioni di midterm Bloomberg aveva stanziato 100 milioni di dollari per finanziare i democratici, appoggiando chi si impegnava in particolare su temi come il controllo delle armi e le università aperte a tutti. Adesso si prepara a irrompere nella gara, sovrapponendosi a Biden e sfidando in prima battuta «gli estremisti». Dovrà fare in fretta per poter partecipare almeno al dibattito televisivo di dicembre. E dovrà mettere in campo un mare di risorse. Il denaro non gli manca: Forbes stima un patrimonio da 50 miliardi di dollari. Per i voti si vedrà.
