
# روایت مدیر مسئول «الف» از مخالفت قاطعانه رییس قوه مقننه با حذف معافیت مالیاتی مطبوعات

Published at: **2019-11-06T18:08:00+00:00**

Author: ****

Original: [جامعه خبری تحلیلی الف](https://www.alef.ir/news/3980815147.html)

مدیرمسئول سایت «الف» به بیان خاطره دفاع علی لاریجانی، رئیس مجلس شورای اسلامی و مخالفت قاطعانه او با حذف بخش آگهی های روزنامه ها از معافیت های مالیاتی مطبوعات پرداخت.
بیژن مقدم مدیرمسئول سایت «الف» در این باره به شفقنا رسانه می گوید: در پیش نویسی که برای اصلاح قانون مالیات های مستقیم تهیه شده، بخشی از معافیت های سابق حذف شده و بر اساس آن پیش نویس، ظاهراً قرار بود معافیت مطبوعات و رسانه ها هم حذف شود. البته امیدوارم هیچ وقت چنین اتفاقی نیفتد چون من با دیدگاه آقای دکترعلی لاریجانی آشنا هستم. ایشان را فردی رسانه ای و حامی مطبوعات از حیث فرهنگی و اقتصادی می دانم.
مقدم روایت می کند: در خاطرم هست که در سال ۹۳ وقتی سازمان امور مالیاتی براساس یک برداشتی از قانون اعلام کرد «اگرچه مطبوعات و انتشارات طبق بخش مربوط به معافیت ها، از مالیات معاف هستند اما آگهی هایشان معافیت ندارد و باید بابت آگهی هایی که جذب می کنند و درآمد دارند، مالیات بپردازند». ما رسانه ای ها نسبت به این برداشت غلط و خلاف قانون، به سازمان امور مالیاتی اعتراض کردیم که بی فایده بود و به جایی نرسید. به همین دلیل تعدادی از مدیران مسئول مطبوعات در طی نامه ای به دکتر علی لاریجانی، رئیس مجلس شورای اسلامی اعتراض خود را نسبت به این مسئله بیان کردیم و درخواست جلسه حضوری با ایشان دادیم. آقای لاریجانی نامه ما را به اداره تطبیق قوانین مجلس ارجاع داده بودند. بنابراین از آقای لاریجانی درخواست کردیم تا به مسئله ورود و بررسی کنند که آیا این برداشت سازمان امور مالیاتی درست است یا خیر؟
او ادامه می دهد: در خاطرم هست که ۱۲ خرداد سال ۹۳ به اتفاق تعدادی از مدیران رسانه ها و معاونت مطبوعاتی وقت با آقای لاریجانی، رئیس مجلس در این خصوص جلسه ای داشتیم. وقتی در جلسه حاضر شدیم ایشان اعلام کردند که منتظر وزیر اقتصاد وقت، آقای علی طیب نیا هستند. مدتی از جلسه گذشته بود که خبر رسید، وزیر عذرخواهی کردند و نمی توانند در جلسه حاضر شوند، به همین دلیل به رئیس سازمان امور مالیاتی، آقای عسکری گفته بودند تا به نمایندگی از ایشان در جلسه حاضر شود. بعد از چند دقیقه اعلام شد که آقای عسکری هم معاونشان را به نمایندگی از خودشان فرستاده اند و معاون آقای عسکری در جلسه حاضر شدند.
مدیر مسئول سایت «الف» می گوید: آقای لاریجانی یکبار دیگر این بند را توضیح دادند و گفتند «قانون مطبوعات و قانون مالیات های مستقیم هر دو توسط مجلس تصویب شده است بنابراین اگر در تفسیر آن اختلافی وجود دارد، در این میان تفسیر مجلس معتبر است و باید مبنا قرار بگیرد نه برداشت یک سازمان یا مدیر» و  اشاره کردند که از «نظر ما تمام صفحات یک روزنامه -چه در آن آگهی باشد چه مطلب- مطبوعه محسوب می شود. بنابراین وقتی در قانون گفتیم این معاف است یعنی معاف است. نمی شود بگوییم نیم صفحه بالا معاف باشد و نیم صفحه پایین چون آگهی دارد، معاف نباشد. اداره قوانین هم به نامه مدیران مطبوعات پاسخ داده و همین برداشت را دارد».
مقدم به واکنش مسئول سازمان امور مالیاتی نسبت به سخنان علی لاریجانی و بحث صورت گرفته بینشان اشاره می کند و می گوید: این مسئول سازمان امور مالیاتی کتابچه ای را باز کرد و شروع به خواندن ماده های این کتابچه کرد و توضیحاتی را ارائه داد. آقای لاریجانی هم با آرامش گفتند، سخنانی که بیان کردند، نظر تفسیری مجلس و اداره قوانین است و مفسر قانون هم مجلس است. شما نباید به برداشتی خلاف برداشت مجلس عمل کنید. مسئول سازمان امور مالیاتی دوباره بر موضع خودش اصرار کرد و با این مضمون که «من حرف قانونی می زنم و حرف شما قانونی نیست». این بحث ها طول کشید و در آخر آقای لاریجانی گفتند قانون و نظر مجلس روشن است و با ناراحتی  به مسئول سازمان امور مالیاتی گفتند که جلسه را ترک کنید. ایشان هم از جلسه خارج شد.
مقدم ادامه می دهد: چند روز بعد از این جلسه سازمان امور مالیاتی بخشنامه ای را صادر کرد و مضمون آقای لاریجانی درباره معافیت مالیاتی مطبوعات را پذیرفت و آن را در قالب یک بخشنامه صادر کرد.
او تاکید می کند: می خواهم بگویم آقای لاریجانی، رئیس مجلس شورای اسلامی هم نسبت به این موضوع اهتمام و توجه دارند و هم اینکه قبلاً از مطبوعات حمایت کرده اند و از طرفی می دانند اگر معافیت مالیاتی مطبوعات برداشته شود با شرایط سختی که دارند دچار تعطیلی گسترده می شوند و روبه مرگ و ناامیدی می گذارند. برداشتم این است که اگر این پیش نویس به مجلس برود آقای لاریجانی با توجهی که به حوزه مطبوعات دارند، با آن مخالفت کنند و اجازه ندهند که حذف بند معافیت مالیاتی مطبوعات مطرح شود و یا رای بیاورد.
مدتی پیش معاونت پژوهش، برنامه‌ریزی و امور بین‌الملل سازمان امور مالیاتی، متن پیش‌نویس اصلاح قانون مالیاتی را منتشر کرد. بنابر اعلام رسانه ها این پیش‌نویس در اختیار معاونت اقتصادی وزارت اقتصاد گذاشته و متن آن هم در  منتشر شده است. بعد از انتشار متن این پیش‌نویس اهالی رسانه نسبت به حذف بند معافیت مالیاتی فعالیت‌های مطبوعاتی واکنش نشان دادند تا اینکه روز گذشته مجید نیک عهد دبیر کمیته حقوقی خانه مطبوعات کشور از انصراف دولت نسبت به پیگیری لغو معافیت مالیات مطبوعات و رسانه ها خبر داد. با این حال تا زمانی که این انصراف از سوی سازمان امور مالیاتی اعلام نشود و اقدام به تهیه و انتشار پیش نویس دوم نکند یا وزارت امور اقتصاد و دارایی حذف بند معافیات های مالیاتی مطبوعات را تکذیب نکند، این انصراف در قالب حرف باقی می ماند.
