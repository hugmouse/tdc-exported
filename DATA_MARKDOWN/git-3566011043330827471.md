
# سیلندر خوراک به خطوط گازدهی زنجیره‌ها متصل و عملیات پسیواسیون آغاز شد

Published at: **2019-11-06T21:23:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545335.html/%D8%B3%DB%8C%D9%84%D9%86%D8%AF%D8%B1-%D8%AE%D9%88%D8%B1%D8%A7%DA%A9-%D8%A8%D9%87-%D8%AE%D8%B7%D9%88%D8%B7-%DA%AF%D8%A7%D8%B2%D8%AF%D9%87%DB%8C-%D8%B2%D9%86%D8%AC%DB%8C%D8%B1%D9%87-%D9%87%D8%A7-%D9%85%D8%AA%D8%B5%D9%84-%D9%88-%D8%B9%D9%85%D9%84%DB%8C%D8%A7%D8%AA-%D9%BE%D8%B3%DB%8C%D9%88%D8%A7%D8%B3%DB%8C%D9%88%D9%86-%D8%A2%D8%BA%D8%A7%D8%B2-%D8%B4%D8%AF)

ساعتی پیش بعد از اتصال سیلندر خوراک به خطوط گازدهی زنجیره‌های سانتریفیوژ و پایان موفقیت آمیز خلأ سازی خطوط، عملیات پسیواسیون در سایت فردو شروع شده و پس از آن، گازدهی به زنجیره‌ها آغاز خواهد شد.
به گزارش شبکه اطلاع رسانی راه دانا؛ در ادامه فعالیت‌های انجام شده در سایت غنی سازی شهید علیمحمدی فردو، ساعتی پیش بعد از اتصال سیلندر خوراک به خطوط گازدهی زنجیره‌های سانتریفیوژ و پایان موفقیت آمیز خلأ سازی خطوط، عملیات پسیواسیون شروع شده و پس از این اقدام، گازدهی به زنجیره‌ها آغاز خواهد شد.
بر اساس اطلاعات دریافتی از سایت غنی سازی شهید مسعود علیمحمدی (فردو) تا ساعت ۲۴ امشب زنجیره‌ها در حال پسیواسیون و خارج کردن گازهای سبک خواهند بود، و تیل و پروداکت دو مرتبه مخلوط می‌شوند، پس از نیمه شب شیرها باز شده و محصول جمع آوری خواهد شد و فردا بعد از ظهر (پنجشنبه) بعد از پایدار شدن شرایط نمونه گیری انجام خواهد شد.
به گزارش فارس، گفتنی است امروز  (چهارشنبه) مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF6، از مجتمع غنی سازی شهید احمدی‌روشن نطنز به سایت شهید علیمحمدی فردو منتقل و این انتقال تحت نظارت بازرسان آژانس بین‌المللی انرژی اتمی انجام شد.
در این خصوص بهروز کمالوندی معاون و سخنگوی سازمان انرژی اتمی گفته بود: فرآیند غنی سازی چند مرحله دارد که مرحله اول انتقال مواد است که انجام شد، در مرحله دوم باید این مواد به خطوط خوراک وصل شود و بعد از آن مراحل دیگری هست که در چند ساعت آینده این مراحل انجام می‌شود.
کمالوندی افزود: ساعت ۱۲ امشب عملا گاز را به سانتریفیوژها تزریق می‌کنیم و چند ساعت طول می‌کشد تا به مرحله پایداری برسد و تا روز شنبه (۱۸ آبان) که مجددا بازرسان آژانس خواهند آمد، ما به مرحله‌ای می‌رسیم که حدود ۴.۵ درصد غنی سازی خواهیم داشت.
گفتنی است در حال حاضر ۱۰۴۴ ماشین سانتریفیوژ IR1 (شامل ۶ زنجیره ۱۷۴ تایی) در فردو مستقر است که در ساعات پایانی امشب به چهار زنجیره از ۶ زنجیره ۱۷۴ تایی سانتریفیوژ IR1 یعنی ۶۹۶ سانتریفیوژ گاز هگزافلوراید اورانیوم UF6 تزریق خواهد شد و دو زنجیره دیگر که شامل ۳۴۸ ماشین IR1 هستند اقدام به تولید و غنی سازی ایزوتوپ‌های پایدار می‌کنند. 
جمهوری اسلامی ایران در راستای اجرای گام چهارم کاهش تعهدات برجامی، گازدهی به سانتریفیوژها در فردو را از امشب آغاز خواهد کرد.
انتهای پیام/
