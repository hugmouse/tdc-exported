
# Balesetek az Árpád híd budai hidfőjénél, több kilométeres a dugó

Published at: **2019-11-04T16:45:00+00:00**

Author: **Infostart**

Original: [infostart](https://infostart.hu/belfold/2019/11/04/balesetek-az-arpad-hid-budai-hidfojenel-tobb-kilometeres-a-dugo)

A Flórián téri felüljáró Szentendrei út felé vezető oldalát lezárták, a mintegy másfél óráig tartó zárlatot hat óra előtt oldották fel.
A Szentendrei úti felüljárón megcsúszott, kidöntött egy oszlopot, majd a villamossínekre hajtott egy személyautó - írta a katasztrófavédelem. A rendőrség azt közölte, hogy a baleset a felüljáró Buda felé tartó szakaszán, a Kórház utca magasságában történt. Az elsődleges információk alapján senki nem sérült meg.
Lépésben lehet haladni az Árpád hídon Budára, a dugó a Róbert Károly körúton és a Hungária körúton gyakorlatilag az M3-as autópálya bevezetőjéig tart. Feltorlódott a forgalom a Lehel utcában mindkét irányból a Róbert Károly körút előtt, a Váci úton a Róbert Károly körútnál, valamint a Vörösvári úton a Flórián térig.
A baleset a villamosközlekedést is érintette, az 1-es villamos helyett pótlóbuszokat állítottak forgalomba - amelyek szintén a dugóban araszoltak - az Árpád híd metróállomás és a Bécsi út/Vörösvári út között. A villamosok fél hat óta járnak ismét teljes vonalon, de időbe telik, míg helyreáll a menetrend szerinti közlekedés.

        Nyitókép: Google Térkép
      
