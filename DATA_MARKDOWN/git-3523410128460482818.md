
# 
        ایتالیا تحت فشار آمریکا پرواز‌ ماهان را قطع می‌کند
      

Published at: **2019-11-02T16:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637536/%D8%A7%DB%8C%D8%AA%D8%A7%D9%84%DB%8C%D8%A7-%D8%AA%D8%AD%D8%AA-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D9%BE%D8%B1%D9%88%D8%A7%D8%B2%E2%80%8C-%D9%85%D8%A7%D9%87%D8%A7%D9%86-%D8%B1%D8%A7-%D9%82%D8%B7%D8%B9-%D9%85%DB%8C%E2%80%8C%DA%A9%D9%86%D8%AF)

به گزارش بولتن نیوز، مقصود اسعدی سامانی در مورد موضوع تحریم پروازهای شرکت هواپیمایی ماهان به کشور ایتالیا و شهرهای ر‌م و میلان به درخواست آمریکا، اظهار داشت: ‌آمریکایی‌ها در راستای ادامه فشارهای خود به کشور ما، به کشور ایتالیا فشار آورده‌اند ‌تا مانع‌ انجام پروازهای شرکت هواپیمایی ماهان به رم و میلان شود و ایتالیا تحت فشار آمریکا قرار گرفته است.
دبیر انجمن شرکت‌‌های هواپیمایی ادامه داد: بدین ترتیب پروازهای ماهان به ایتالیا و شهرهای رم و میلان، تا پایان آذرماه امسال برقرار خواهد بود و پس از آن ماهان پروازی به میلان ندارد.
وی گفت: البته شرکت ماهان پیش از این به کشورهایی اروپایی زیادی پرواز داشت. ضمن آنکه پروازهای ماهان به شرق اسیا برقرار است.
اسعدی سامانی با اشاره به اینکه فرصت ارتباطی بین ایران و ایتالیا با این تحریم قطعاً کمتر می‌شود، افزود: البته باید به این موضوع توجه داشت که پروازهای شرکت هواپیمایی جمهوری اسلامی به ایتالیا برقرار است‌.
دبیر انجمن شرکت‌‌های هواپیمایی یادآور شد: ‌پیش از این شرکت هواپیمایی ایتالیایی پروازهای خود را به ایران قطع کرده بود.
وی با مغرضانه خواندن چنین تحریم‌هایی از سوی آمریکا، اضافه کرد: قطعاً هوا‌پیماهایی که در این پروازها استفاده می‌شد زمین‌گیر نمی‌شوند و در مسیر‌های دیگر بکار گرفته می‌شوند.
دبیر انجمن شرکت‌‌های هواپیمایی افزود: کشورهای غربی تلاش می‌کنند به هر مدل که می‌توانند به کشور ما فشار بیاورند.
بنابراین گزارش ‌به تازگی روزنامه ایتالیایی لا استامپا گزارش داده است که دولت این کشور تسلیم فشارهای آمریکا شده و قصد دارد پروازهای یک شرکت هواپیمایی ایران به شهرهای رم و میلان را از ۱۵ دسامبر (۲۴ آذر) ممنوع اعلام و این خطوط هواپیمایی را تحریم کند.
