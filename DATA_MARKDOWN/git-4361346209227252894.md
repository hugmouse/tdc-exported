
# 
        Vásáry André: Majkával nem kedveljük egymást
      

Published at: **2019-11-06T08:00:00+00:00**

Author: **kbv**

Original: [www.borsonline.hu](http://www.borsonline.hu/celeb/vasary-andre-majkaval-nem-kedveljuk-egymast/185971)


        Eddig rejtett konfliktusra derült fény a két zenész között, amiről már egyikük sem beszél szívesen. 
        Eddig rejtett konfliktusra derült fény a két zenész között, amiről már egyikük sem beszél szívesen.
      
Három éve a Sztárban sztár nagy meglepetése volt Vásáry André, akit férfi szopránhangja okán addig inkább nagy áriákban, vallási énekekben és filmzenékben ismert meg a közönség. A TV2 műsorában egy egészen új oldalát is megmutathatta. A nézők nagyon szerették akár Zoltán Erikaként, akár Justin Bieberként állt színpadra. A közönséggel szemben azonban Bereczki Zolitól és Majkától ritkán kapott jó pontot. A két ítész hol a megjelenését, hol az előadásmódját kritizálta. Érezhető volt a feszültség, aminek okát sokan nem értették.
André csak most, három évvel később mondta el, hogy szerinte a két zsűritag nem volt vele egészen korrekt. Az énekes a ZSHOW time YouTube csatornáján látható az Egy kanapén… című sorozatban beszélgetett Osváth Zsolttal többek között erről is, és a következőket mondta:
– Voltak versenyzők, akiket nagyon nyomtak, hamar kiestek, én azért nyolc adást végigcsináltam – kezdte az interjúban André, aki szerint Majka nagyon tehetséges, mégsem kedveli.
– Majkáról azt gondolom, hogy a maga módján nagyon tehetséges ember. Személyesen nem nagyon ismerjük egymást. Én őt nem kedvelem, nagy valószínűséggel ő sem engem. Sosem volt konfliktusunk, de én szeretem férfiasan intézni a dolgokat. Szóval ha a képernyőn nagy megmondóember vagyok, akkor ha valaki privátban megkérdezi, hogy mi a probléma, akkor beleállok, és személyesen is megmondom – magyarázta a videóban André. Az énekesnek az is fájt, hogy szerinte Majka sokszor meg sem nézte azt a klipet, amiből neki fel kellett készülnie, csak mondott valamit az értékelésnél.
Kerestük a két zenészt, hogy magyarázzák el, mi a konfliktus oka, ám mindketten határozottan elzárkóztak a nyilatkozattól. André azt mondta lapunknak, ő ebben a videóban elmondott mindent, amit szeretett volna, Majka pedig azt, hogy szóra sem érdemes az ügy.
