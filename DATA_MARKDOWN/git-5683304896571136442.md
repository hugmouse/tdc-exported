
# വിദേശ പശുക്കള്‍ അമ്മായിമാര്‍; ഇന്ത്യന്‍ ഗോക്കളുടെ പാലില്‍ സ്വര്‍ണം: ബിജെപി എംപി

Published at: **2019-11-05T14:11:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/05/intellectuals-can-eat-dog-meat-too-bengal-bjp-chief.html)

ബർദ്വാൻ ∙ ഗോമാംസം കഴിക്കുന്ന ബുദ്ധിജീവികൾ നായ മാംസവും കഴിക്കണമെന്ന് ബംഗാളിലെ മുതിർന്ന ബിജെപി നേതാവ് ദിലീപ് ഘോഷ്. അതെല്ലാം ‌അവരുടെ ആരോഗ്യത്തിന് ഒരുപോലെയാണ്. ഇന്ത്യയിലെ പശുക്കളുടെ പാലിൽ സ്വർണം അടങ്ങിയിട്ടുണ്ട്. വിദേശത്തു നിന്നുള്ള പശുക്കൾ നമുക്ക് ഗോമാതാക്കളെല്ലന്നും ‘അമ്മായി’മാരാണെന്നും ഘോഷ് പറഞ്ഞു. കൊൽക്കത്തയിൽ ‘ഗോപ അഷ്ടമി’ പരിപാടിയിൽ പങ്കെടുക്കുകയായിരുന്നു ഘോഷ്. 
‘ഇന്ത്യയിലെ പശുക്കൾക്ക് ഒരു സവിശേഷതയുണ്ട്. അവയുടെ പാലിൽ സ്വർണം കലർന്നിരിക്കുന്നു. സൂര്യപ്രകാശത്തിന്റെ സഹായത്തോടെ സ്വർണം ഉൽപാദിപ്പിക്കാൻ കഴിയുന്ന രക്തനാഡികൾ പശുക്കൾക്കുണ്ട്. അതുകൊണ്ട് നമ്മൾ പശുക്കളെ സംരക്ഷിക്കണം. പശുവിൻപാൽ കുടിച്ചാൽ രോഗങ്ങളെ തടയാനും ആരോഗ്യത്തോടിരിക്കാനും കഴിയും.
വിദേശത്തുനിന്നു കൊണ്ടുവരുന്ന ഇനം പശുക്കൾ നമ്മുടെ ഗോമാതാക്കളല്ല, അമ്മായിമാരാണ്. അത്തരം അമ്മായിമാരെ ആരാധിക്കുന്നത് രാജ്യത്തിനു നന്നല്ല. 
പശു നമുക്ക് അമ്മയാണ്. പശുവിൻപാൽ കഴിച്ചാണ് നമ്മൾ ജീവിക്കുന്നത്. അതിനാൽ ആരെങ്കിലും എന്റെ അമ്മയോട് മോശമായി പെരുമാറിയാൽ, അവർ അർഹിക്കുന്ന രീതിയിൽത്തന്നെ ഞാൻ പെരുമാറും. ഇന്ത്യയുടെ വിശുദ്ധഭൂമിയിൽ പശുക്കളെ കൊല്ലുന്നതും ഗോമാംസം ഭക്ഷിക്കുന്നതും കൊടുംപാപമാണ്’ – അദ്ദേഹം പറഞ്ഞു.
‘ചില ബുദ്ധിജീവികൾ വഴിവക്കിലിരുന്ന് ഗോമാംസം കഴിക്കുകയും വിദേശികളായ വളർത്തുനായ്ക്കളുടെ വിസർജ്യം വൃത്തിയാക്കുന്നതിൽ അഭിമാനിക്കുകയും ചെയ്യുന്നു. എനിക്കു ചോദിക്കാനുള്ളത്, എന്തിനാണ് അവർ ഗോമാംസം മാത്രം കഴിക്കുന്നത്? നായ് മാംസവും കഴിക്കട്ടെ. അവരുെട ആരോഗ്യത്തിന് എല്ലാം ഒരുപോലെയാണ്. പക്ഷേ അത് റോഡിൽ വച്ച് എന്തിനാണ്? വീട്ടിനുള്ളിലിരുന്നു കഴിക്കൂ.’ ഘോഷ് പറഞ്ഞു. 
ഓഗസ്റ്റിൽ സംസ്ഥാന പൊലീസിനും ഭരണകക്ഷിയായ തൃണമൂൽ കോൺഗ്രസിനുമെതിരെ ആക്രമണത്തിന് പ്രേരിപ്പിച്ച് പൊതു റാലിയിൽ സംസാരിച്ചതിനെ തുടർന്ന് ഘോഷ് വിവാദത്തിലായിരുന്നു. 
പൊതു തിരഞ്ഞെടുപ്പു പ്രചാരണ വേളയിൽ, സ്വന്തം ചിത്രം വച്ച രാമനവമി പരസ്യബോർഡ് നീക്കം ചെയ്തതിന് തിരഞ്ഞെടുപ്പ് ഉദ്യോഗസ്ഥന്റെ പാന്റ് ഊരിയെടുക്കുമെന്ന് അദ്ദേഹം ഭീഷണിപ്പെടുത്തിരുന്നു. പിന്നാലെ തിരഞ്ഞെടുപ്പു കമ്മിഷൻ നോട്ടിസ് നൽകി. 
English Summary: Intellectuals Can Eat Dog Meat Too: Bengal BJP Chief
