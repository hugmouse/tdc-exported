
# PF Scam : अखिलेश ने कहा, सपा में नहीं भाजपा कार्यकाल में गया पैसा 

Published at: **2019-11-05T08:59:02+00:00**

Author: **हिन्दुस्तान टीम,लखनऊ।**

Original: [https://www.livehindustan.com](https://www.livehindustan.com/uttar-pradesh/story-sp-chief-akhilesh-yadav-statement-on-pf-scam-2832794.html)

सपा मुखिया अखिलेश यादव ने प्रेस कॉन्फ्रेंस में कहा कि सपा सरकार में एक भी पैसा नहीं गया। इसके लिये योगी सरकार दोषी हैं। अखिलेश यादव ने कहा कि सीएम समीक्षा करते हैं कि पीडब्ल्यूडी के दो साल की जांच होगी। इसके बाद कहते हैं कि बिजली विभाग में दो साल की जांच होगी।
अखिलेश ने कहा कि अपने लोगों को बचाना था तो रात में अफसरों को जगाकर सीबीआई जांच की सिफारिश कर दी। हमारी मांग है कि हाइकोर्ट के सिटिंग जज से जांच हो। क्योंकि सरकार ने ढाई साल गोलमाल किया है। इसलिए सीएम योगी आदित्यनाथ को हमारा बनाया हुआ मेदांता अस्पताल का उद्घाटन करने से पहले इस्तीफ़ा देना चाहिए। 
इससे पहले सपा अध्यक्ष अखिलेश यादव ने सोमवार को ट्वीट कर मुख्यमंत्री योगी आदित्यनाथ पर सीधा हमला बोलते हुए इस्तीफे की मांग की। उन्होंने ट्वीट कर कहा है कि पीएफ घोटाले का खुलासा! दर्ज एफआईआर के स्पष्ट बिंदुओं से तस्वीर साफ है। कर्मचारियों की कमाई को अपने ‘फाइनेंशियल पार्ट्नर डीएचएफएल’ के खाते में ट्रांसफर करने वाली भाजपा सरकार इसमें भागीदार है। मुख्यमंत्री इस्तीफा दें।
उन्होंने साथ ही यह भी ट्वीट कर कहा है कि दिल्ली के आसपास का प्रदूषण अब लखनऊ तक पहुंच गया है। ये खतरे की घंटी है। उन्होंने गन्ना किसानों की दुर्दशा के लिए भाजपा सरकार को जिम्मेदार ठहराया।  
