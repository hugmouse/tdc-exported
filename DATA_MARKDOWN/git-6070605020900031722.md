
# ERC mou fitxa per intentar que Junqueras torni a ser candidat

Published at: **2019-11-07T23:00:00+00:00**

Author: ****

Original: [Ara.cat](https://www.ara.cat/politica/Junqueras-demana-sortir-llibertat-candidat_0_2339766219.html)

ERC va intentar ahir sacsejar la campanya electoral demanant la posada en llibertat immediata d’Oriol Junqueras i que se’l restitueixi com a candidat a les eleccions espanyoles del 10 de novembre. La primera petició la va formular al Tribunal Suprem (TS) i la segona a la Junta Electoral Central (JEC).
Per què ara? ¿I fonamentat en què? El president d’ERC va ser condemnat per la sentència del Procés a 13 anys de presó i a 13 d’inhabilitació. El veredicte va ser anunciat el 14 d’octubre, però la interlocutòria d’execució de la sentència no es va comunicar fins al dia 30. En el segon document hi havia una sorpresa. El jutge Marchena decidia suspendre temporalment una de les dues penes, la d’inhabilitació. El magistrat va argumentar que no es pot aplicar mentre la justícia europea no es pronunciï sobre la immunitat de Junqueras. El president d’ERC està pendent que el Tribunal de Justícia de la Unió Europea (TJUE) digui si té immunitat i si, per tant, hauria de poder exercir com a eurodiputat.
Amb la decisió de Marchena de suspendre temporalment la inhabilitació de Junqueras, els advocats del president d’ERC han vist una escletxa per intentar treure’l de la presó. Per això ahir van presentar un recurs al Tribunal Suprem. Al·leguen que si a Junqueras no se li aplica la pena d’inhabilitació temporalment fins que es pronunciï la justícia europea, tampoc se li hauria d’aplicar la de presó. Hi hauria d’haver un “efecte reflex” entre la suspensió d’una pena i l’altra, diuen. Així, conclouen que el president d’ERC hauria de ser posat en llibertat de manera “immediata”.
Al marge de tota aquesta teranyina judicial, la Junta Electoral Central (JEC) va excloure Junqueras de les llistes del 10-N al·legant la seva inhabilitació, ignorant que tècnicament no estava inhabilitat. “Un nou escàndol electoral”, va dir ahir el cap de campanya d’ERC, Sergi Sabrià. Amb la documentació sobre la taula, ERC afirma que no es compliria cap dels dos supòsits per excloure el seu president de les llistes, ja que no està inhabilitat -ho diu el Suprem mateix- i se li hauria de suspendre la pena de presó -ho demanen els advocats-. Conclusió dels republicans: no hi ha cap motiu perquè continuï a la presó i perquè no sigui candidat a les eleccions generals.
ERC no té cap garantia que el Suprem li doni la raó i posi Junqueras en llibertat, ni que la JEC opti per restituir-lo. Els republicans ni tan sols tenen la garantia que la situació s’aclareixi abans de les eleccions, tot i que es preveu que la JEC es reuneixi divendres o el mateix diumenge. Malgrat tot, ningú impedeix que el partit intenti posar aquest fet al centre de la campanya per donar un impuls a la seva candidatura i repetir la victòria del 28 d’abril. I això és el que va fer. Sabrià va demanar als ciutadans que, al marge del que digui el Suprem o la JEC, siguin els seus vots els que “rehabilitin” Junqueras “diumenge a les urnes”. “Van en contra de l’Oriol perquè és el millor candidat que es pot tenir”, va argumentar.
ERC va portar el seu míting d’ahir a la nit a l’Hospitalet de Llobregat, feu històric del PSC. Tot i ser l’escenari ideal per seguir el guió de la campanya i dedicar l’acte a carregar contra els socialistes, l’afer Junqueras va tenir molt protagonisme. El candidat republicà, Gabriel Rufián, va qualificar de “fraudulenta” la inhabilitació: “És un escàndol democràtic més”. Va prometre que ERC anirà “fins al final perquè Junqueras sigui candidat”.
Ningú sap a hores d’ara si Esquerra tindrà èxit en la seva nova lluita judicial, però ahir va quedar clar que té una nova carta per jugar. En primer lloc, com a nou argument per buscar vots de cara el 10-N. I, de retruc, per aconseguir la posada en llibertat del seu líder. I aquesta última opció no caducarà diumenge.
