
# Geen halve finale dubbelspel op WTA Finals voor Elise Mertens: “Moet volgend jaar nog iets meer durven”

Published at: **2019-11-01T16:32:00+00:00**

Author: ****

Original: [De Standaard](https://www.standaard.be/cnt/dmf20191101_04695570)


        Elise Mertens en Aryna Sabalenka mogen inpakken in het dubbelspel op de WTA Finals (hard/14 miljoen dollar) in het Chinese Shenzhen. Het Belgisch-Wit-Russische duo moest vrijdagavond hopen op een zege van de Taiwanese zussen Latisha en Hao-Ching Chan tegen de Duitse Anna-Lena Groenefeld en de Nederlandse Demi Schuurs om nog de halve finales te halen. Dat gebeurde echter niet.
      
Groenefeld en Schuurs haalden het na één uur en negen minuten tennis in twee sets (6-2 en 6-4) van de Taiwanese zussen, die voor de wedstrijd al uitgeschakeld waren. Mertens en Sabalenka verloren zelf eerder op de dag hun laatste groepswedstrijd na een supertiebreak (4-6, 6-2 en 10/5) van de Française Kristina Mladenovic en de Hongaarse Timea Babos, de titelhouders op de Masters. Ze eindigen zo als derde in hun poule en zijn uitgeschakeld.
De voorbije maanden kenden de 23-jarige Mertens en de 21-jarige Sabalenka samen heel wat successen. De twee schreven onder meer de Premier-toernooien van Indian Wells en Miami op hun naam en triomfeerden ook op de US Open, goed voor hun eerste grandslamtitel. Vorige week hield Sabalenka (WTA 14 in enkel) Mertens (WTA 18) uit de halve finales van de WTA Elite Trophy (B-Masters). De Wit-Russische won nadien ook het toernooi in het Chinese Zhuhai.

        “Ik had al een slecht voorgevoel”
      
“Het is jammer, want ik had het gevoel dat ik goed stond te spelen de laatste tijd”, begon Mertens. “Op de WTA Elite Trophy vorige week had ik al een zeer goed niveau, met als uitschieter de geweldige wedstrijd tegen Aryna (die ze wel in drie sets verloor, red.) voor een ticket bij de laatste vier. En ook hier in Shenzhen was het goed. Ik speelde goed vanaf de baseline en probeerde beslissend te zijn aan het net. We hadden zeker kunnen doorstoten, want alle teams waren elkaar waard. Babos en Mladenovic waren vandaag gewoon iets meer solide in de supertiebreak.”
“We hebben nadien geduimd voor de zusjes Chan, maar ik had al een slecht voorgevoel”, vervolgde Mertens. “We kunnen onszelf niets verwijten. Ik heb alles gegeven. Alles bij elkaar genomen ben ik ook heel tevreden over mijn seizoen. Ik onthoud vooral mijn prachtig parcours op de US Open, met een kwartfinale in het enkelspel en eindwinst in het dubbel. En mijn eindzege in Doha, waar ik drie toptienspeelsters klopte. Dat moet me allemaal motiveren naar 2020 toe. Ik weet waarin ik nog kan verbeteren. Ik moet soms nog wat meer durf aan de dag leggen bijvoorbeeld. In het vrouwentennis ligt alles dicht bij mekaar. Maar eerst ga ik nu een beetje genieten van vakantie.”
