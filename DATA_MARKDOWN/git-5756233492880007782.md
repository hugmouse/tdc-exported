
# احسان حدادی: نه در فدراسیون پست می‌خواهم و نه کاندیدا می‌شوم

Published at: **2019-11-04T06:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619764/%D8%A7%D8%AD%D8%B3%D8%A7%D9%86-%D8%AD%D8%AF%D8%A7%D8%AF%DB%8C-%D9%86%D9%87-%D8%AF%D8%B1-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%BE%D8%B3%D8%AA-%D9%85%DB%8C%E2%80%8C%D8%AE%D9%88%D8%A7%D9%87%D9%85-%D9%88-%D9%86%D9%87-%DA%A9%D8%A7%D9%86%D8%AF%DB%8C%D8%AF%D8%A7-%D9%85%DB%8C%E2%80%8C%D8%B4%D9%88%D9%85)


        قهرمان پرتاب دیسک آسیا می‌گوید به دنبال شرکت در انتخابات فدراسیون و گرفتن پست و مقام نیست.
      

        آفتاب‌‌نیوز :
      
احسان حدادی قهرمان پرتاب دیسک آسیا دنبال آغاز برنامه آماده‌سازی خود برای حضور در المپیک توکیو است. او مشهد را به عنوان اولین شهر برای برگزاری اردو انتخاب کرده است. حدادی در کنار تمرین قصد دارد دوره‌هایی را برای ورزشکاران نوجوان و جوان برگزار و تجربیات خود را به آنها منتقل کند. این طرح نه تنها در مشهد بلکه قرار است در سایر نقاط کشور هم انجام شود. البته چنین سفرهایی در حالی که فدراسیون با سرپرست اداره می‌شود و همه در فکر انتخابات هستند، شائبه‌هایی در مورد تلاش حدادی برای انتخابات را مطرح می‌کند. حدادی این مسائل را رد کرد و هدف از برگزاری این دوره‌ها را انتقال تجربیات خود دانست.
حدادی با اشاره به آغاز اردوهای آماده سازی خود برای المپیک ۲۰۲۰ بیان کرد: بعد از قهرمانی جهان تمریناتی داشتم اما تمرینات حرفه‌ای خود را از چند روز آینده و به صورت جدی شروع می کنم. شهری که برای اولین اردو انتخاب کردم شهر امام رضا است. از این شهر خاطرات خوبی دارم؛ سال ۲۰۱۲ و قبل از المپیک لندن اردویی ۲۰ روزه در مشهد داشتم که از نظر روحی به من آرامش داد. علاوه بر این تمرینات خوبی داشتم که بعد از آن به دایموند لیگ و سپس به المپیک رفتم.
او در این مورد افزود: هدفم از برگزاری اردو در مشهد اجازه از امام رضا برای انجام کار فرهنگی در کشور است. در کشورهای مختلف از ما می‌خواهند که برای دوومیدانی‌کاران نوجوانان و جوانان‌شان صحبت و تجربیاتمان را به آنها منتقل کنیم، حتی در مرحله اول مسابقات دایموند لیگ قطر هم برای تقریبا ۴۰ ورزشکار جوان صحبت کردیم در نتیجه به این فکر کردم که وقتی سال‌های زیادی از بیت‌المال برایم هزینه شده است چرا این تجربیات را در اختیار جوانان کشور خودم قرار ندهم.
حدادی در این مورد بیان کرد: شاید شرایط برای ورزشکاران جوان فراهم نباشد که به تهران بیایند و سوالاتشان را بپرسد بنابراین به فکر افتادم اکنون که توان و فرصت دارم این کار را انجام بدهم. از نظر معنوی هم کار بزرگی است و اگر دعای پدر و مادر یکی از این ورزشکارن هم پشت سرم باشد از نظر روحی من را راضی می‌کند. فدراسیون هم از این کار حمایت می‌کند.
حدادی در پاسخ به این سوال که با توجه به شرایط فدراسیون و نزدیک بودن انتخابات آیا از این کار سوء برداشت نمی‌شود؟ بیان کرد: قرار نیست که در فدراسیون پست و سمت بگیرم و کاندیدای انتخابات شوم. برای کسی این کار سو برداشت می‌شود که دنبال کاندیداتوری و رای جمع کردن است اما من در فدراسیون دو ومیدانی هستم و هر کمکی از دستم بربیاید برای تمام افراد حاضر در دو و میدانی انجام می‌دهم.
قهرمان آسیا در مورد مسابقات قهرمانی جهان قطر بیان کرد: امسال برایم سال نسبتا خوبی بود چون با حدود دو ماه تمرین، در مسابقات قهرمانی آمریکا رکورد ۶۷ متر را ثبت کردم و ورودی المپیک را به دست آورم. علاوه بر این رکورد آسیا را بعد از حدود ۱۴ سال افزایش دادم. همچنین در دایموند لیگ‌های مختلف هم جز سه نفر برتر بودم با این حال در قهرمانی جهان به دلیل آسیب‌دیدگی پا نتیجه نسبتا ضعیفی به دست آوردم. البته برخی از دوستان هفتمی جهان را خوب ارزیابی کردند چون حضور در فینال قهرمانی جهان بعد از هفت سال اتفاق خوبی بود.
او در این مورد افزود: خودم توقع مدال داشتم اما این اتفاق نیفتاد. بعد از برگشت به ایران برای کارهای درمانی اقدام کردم و همه آزمایش‌های لازم را انجام دادم، فقط مشکل خار پاشنه داشتم که با دوره درمانی ۲۵ روزه خیلی بهتر شده است و اکنون آسیب دیدگی جدی ندارم.
حدادی در مورد ثبت قرارداد با مک ویلکینز گفت: قرارداد مربی من باید اول نوامبر تمدید می‌شد اما اکنون کارهایش را انجام دادیم و آقای عرب دستور تمدید قرارداد او را داده است. از یک ماه و نیم دیگر هم اردوی خارج از کشور شروع می‌شود. آقای مک هم خیلی پیگیر است و برنامه‌های تمرینی را برایم می‌فرستد، من هم طبق آن برنامه‌ها تمرین می‌کنم.
او در مورد المپیک توکیو گفت: قطعا افتخار به دست آوردن مدال در المپیک ابتدا برای خود ورزشکار است و کسی دوست ندارد به مدال المپیک نرسد. برخی ورزشکاران آرزوی رسیدن به المپیک را دارند، برخی به دنبال این هستند که در المیپک حاضر شوند وآنجا هم دری به تخته بخورد که قطعا اینگونه مدال نمی‌گیرند اما برخی نیز به دنبال مدال‌آوری هستند. من هم دوست دارم مدال بگیرم چون یک بار این مدال را گرفتم و تجربه داشتم. این دوره چهارمین دوره حضورم در المپیک است و هدفم کسب بهترین نتیجه است اما اینکه چه اتفاقی آنجا می‌افتد قابل پیش‌بینی نیست.
او در این مورد افزود: چند روز پیش در صحبت‌هایم با آقای صالحی امیری به من گفت دست ورزشکارانی که مدال می‌گیرند یا نمی‌گیرند درد نکند چون همه زحمت می‌کشند؛ این مهمترین چیزی است که یک ورزشکار از طرف مسئول می‌شنود چون وقتی ورزشکار این فشار را احساس می‌کند که اگر مدال نگیرد چه اتفاقی می‌افتد؟ این دقیقا زمانی است که نمی‌تواند مدال بگیرد. در نتیجه مهمترین چیز آرامش است.
حدادی در ادامه بیان کرد: قطعا یکی از نتایج خوب ایران در رشته‌های مختلف در المپیک پیش‌رو به دست می‌آید. همه دنبال کسب بهترین نتیجه هستند و من هم این را می‌خواهم. آرزو دارم که دوباره در المپیک مدال بگیرم و این‌بار خوش‌رنگتر باشد چون خیلی سختی و زجر کشیدم تا به مدال طلای المپیک برسم اما با ۹ سانتی متر اختلاف دوم شدم. در این هشت ماه هم تمام تلاشم را می‌کنم تا بهترین نتیجه را بگیرم و دل مردم را شاد کنم.
قهرمان پرتاب دیسک آسیا در پایان خواستار حمایت رسانه‌ها شد و گفت: از رسانه‌ها می‌خواهم در این چند ماه مانده به المپیک خیلی به خاطر نتایج ضعیف به ورزشکاران فشار نیاورند. احسان حدادی دوست داشت در مسابقات جهانی مدال بگیرد اما نشد؛ تمام تلاش خود را هم کردم البته برخی کم و کاستی‌هایی بود اما در کل بعد از المپیک لندن برای اولین‌بار به فینال جهانی رفتم و این انگیزه‌ام را بیشتر کرد. همه رقبا هم دیدند که اختلاف نفر اول و هشتم فقط دو متر بود.
