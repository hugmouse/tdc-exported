
# شب ناآرام هنگ‌کنگ /حمله معترضان به دفتر خبرگزاری شینهوا

Published at: **2019-11-03T10:43:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619601/%D8%B4%D8%A8-%D9%86%D8%A7%D8%A2%D8%B1%D8%A7%D9%85-%D9%87%D9%86%DA%AF%E2%80%8C%DA%A9%D9%86%DA%AF-%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%D8%AF%D9%81%D8%AA%D8%B1-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D8%B4%DB%8C%D9%86%D9%87%D9%88%D8%A7)


        خبرگزاری دولتی شینهوا چین که روز شنبه هدف اعتراضات مردمی در هنگ‌کنگ قرار گرفت، با وحشیانه خواندن این حملات اینگونه اقدامات را به شدت محکوم کرد.
      

        آفتاب‌‌نیوز :
      
 معترضان هنگ‌کنگی تظاهرات بیشتری را برای امروز (یکشنبه) در هفت منطقه این دولت شهر تدارک دیده‌اند. این اعتراضات با درخواست اصلاحات سیاسی و حق خودمختاری و به دنبال اخطار حزب کمونیست چین در تشدید کنترل این منطقه صورت می گیرد.
به گزارش خبرگزاری آسوشیتدپرس، خبرگزاری دولتی شینهوای چین در بیانیه کوتاهی ضمن محکوم کردن این حملات، این اقدامات را اعمال وحشیانه یک سری اوباش دانست که اقدام به تخریب، غارت و آتش زدن لابی دفتر این خبرگزاری در منطقه وای چای هنگ‌کنگ کردند.
انجمن خبرنگاران هنگ کنگ نیز هرگونه کارشکنی علیه رسانه‌ها را محکوم و خواستار پایان دادن به خشونت علیه رسانه‌ها شد.
این اولین حمله علیه یک خبرگزاری دولتی چین و نشان دهنده خشم مردم از پکن است.
دولت هنگ کنگ گفته است کری لام، رئیس اجرایی این دولت شهر که در حال حاضر در شانگهای به سر می‌برد روز سه‌شنبه راهی پکن خواهد شد. وی قرار است با معاون نخست‌وزیر دیدار کرده و در نشست توسعه "منطقه خلیج بزرگتر" که هدفش مرتبط ساختن هنگ‌کنگ، ماکائو و 9 شهر دیگر در جنوب چین است شرکت کند.
حزب کمونیست چین قول داده است که سیستم حقوقی و مکانیزم اجرایی قوی‌تری ایجاد کند تا بتواند مانع اقدامات جدایی طلبانه و نفوذ خرابکاران و قدرت‌های خارجی به مناطق تحت کنترل دولت مرکزی چین شود.
به دنبال حمله معترضان به دفتر خبرگزاری شینهوا پلیس با گاز اشک آور به مقابله رفت. گروه‌های کوچکی از معترضانی که ماسک به صورت داشتند، به سمت ناحیه تجاری مرکزی هنگ‌کنگ گریختند و در مسیر خود موانع خیابانی را به آتش کشیدند و با نزدیک شدن پلیس ضدشورش و خودروهای آبپاش، به سمت آن‌ها کوکتل مولوتف پرتاب کردند.
به گزارش خبرگزاری رویترز، به محض پایان یافتن تظاهرات مسالمت آمیز برخی معترضان که با ساخت درناهای کاغذی همراه بود، فعالان در مقابل مقر "شرکت بانکداری هنگ‌کنگ و شانگهای" و دفتر "بانک چین" در هنگ‌کنگ کوکتل مولوتف پرتاب کردند.
معترضان سپس ورودی ایستگاه‌های مترو و کیوسک‌های تلفن را به آتش کشیدند. این درگیری‌ها تا شب ادامه یافت.
برخی فروشگاه‌ها و مراکز تجاری از جمله شعبه فروشگاه زنجیره‌ای آمریکایی "استارباکس" در هنگ‌کنگ نیز از سوی معترضان آسیب دیدند.
یک سخنگوی خبرگزاری شینهوا در مطلبی که در فیس‌بوک منتشر کرد، اظهار کرد: اقدامات "آشوبگران سیاه‌پوش" بار دیگر نشان می‌دهد که "توقف خشونت‌ها و بازگرداندن نظم" مهم‌ترین و ضروری‌ترین وظیفه هنگ‌کنگ در حال حاضر است.
وی افزود، درهای دفتر این خبرگزاری تخریب و به آتش کشیده شده و بمب‌های رنگی به لابی دفتر این خبرگزاری پرتاب شده‌اند.
انجمن‌های رسانه‌ای هنگ‌کنگ اقدامات معترضان را علیه خبرگزاری شینهوا محکوم کردند و خواستار توقف خشونت‌ها شدند و از پلیس خواستند این مساله را با جدیت مدیریت کند.
پلیس هنگ‌کنگ می‌گوید: معترضان ماسک زده راه‌ها را مسدود کردند، کوکتل مولوتف پرتاب کردند و "بی‌محابا اقدام به تخریب برخی تاسیسات" کردند. طبق اظهارات پلیس، همچنین مشاهده شده که به سمت ماموران پلیس مدفوع پرتاب شده است.
"مردم هنگ‌کنگ مقاومت کنید" و "انقلاب دوران ما" از جمله شعارهای معترضان در این اعتراضات بود. بسیاری از این تظاهرکنندگان نیز سرودهای ملی انگلیس و آمریکا را سر دادند و برخی خواستار استقلال هنگ‌کنگ شدند که یکی از خط قرمزهای رهبران حزب کمونیست چین است.
