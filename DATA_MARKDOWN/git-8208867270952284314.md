
# Pechino, plenum del Partito: Hong Kong è Cina, e la politica al primo posto dell'agenda

Published at: **2019-11-01T09:49:00+00:00**

Author: **dal nostro corrispondente FILIPPO SANTELLI**

Original: [Repubblica.it](https://www.repubblica.it/esteri/2019/11/01/news/pechino_plenum_del_partito_hog_kong_e_cina_e_la_politica_al_primo_posto_dell_agenda-240010967/)

PECHINO – Il momento per la Cina è “critico”. Sfide interne, come il rallentamento dell’economia e la rivolta di Hong Kong, si sommano a quelle esterne, la guerra commerciale con gli Stati Uniti. Ma la soluzione che il Partito comunista guidato da Xi Jinping ha in mente è sempre uguale: se stesso. “La leadership del Partito ha un ruolo decisivo nel governo dello Stato”, ha ribadito questa mattina una squadra di funzionari di vari organi e ministeri, nella conferenza stampa dedicata ai risultati del quarto plenum tenutosi da lunedì a giovedì a Pechino.La riunione annuale del Comitato centrale del Partito, appuntamento chiave della politica cinese di cui fanno parte circa 370 persone, era stata preceduta da una serie di voci. Per esempio che Xi, sotto accusa per i problemi del Paese, avrebbe usato l’occasione per indicare un suo successore. Niente di tutto questo. Rispetto al recente passato, i resoconti ufficiali non insistono eccessivamente sul nome del segretario generale e presidente “eterno”. Ma l’immagine che restituiscono è quella di una granitica compattezza del Partito. Le uniche riforme che al momento la Cina sembra avere in cantiere sono quelle per rafforzare il suo controllo complessivo sul Paese, sull’amministrazione, sull’economia, attraverso le industrie di Stato che vanno rese “più grandi e più forti”, sulla fedeltà dei funzionari, a cui si chiede di “studiare, studiare, studiare”, e sul territorio, con un messaggio di forza indirizzato ai manifestanti di Hong Kong.   Poca economia, molta politicaChi si aspettava un focus sull’economia, visto il preoccupante rallentamento della crescita cinese, è stato deluso. Il tema di questo plenum era come “sostenere, migliorare e modernizzare” la governance nazionale e il socialismo con caratteristiche cinesi. I temi economici sono rimandati a fine anno, ora è urgente la politica. La diagnosi è quella che Xi ha ribadito più volte nelle ultime settimane: i “rischi” e le “sfide” per la Cina si stanno moltiplicando, di fronte a “cambiamenti senza precedenti”. E la chiave per realizzare il “ringiovanimento della nazione”, il balzo della Cina in una modernità di benessere entro il 2049, è compattarsi attorno al Partito, protagonista dei grandi successi raggiunti finora. CPC, la sigla del Partito comunista, compare decine di volte nei resoconti ufficiali, mettendo in chiaro il suo primato su ogni aspetto. Il messaggio a funzionari e amministratori di tutti i livelli è chiaro: controllo e disciplina interni verranno ancora rafforzati, si richiede assoluta fedeltà. Quello alla comunità economica altrettanto: la proprietà pubblica gioca “un ruolo dominante” in Cina. Ogni aspettativa di “riforme e aperture”, parole chiave che pure rimangono, deve misurarsi con questa realtà.Hong Kong è CinaUno dei passaggi più articolati e dettagliati è stato quello su Hong Kong, segno che la gestione delle proteste è stata discussa in profondità durante il plenum. Il messaggio mandato ai manifestanti è netto: la priorità è “difendere la sovranità e la sicurezza nazionale”, salvaguardando “prosperità e la stabilità” della città. Nessuna concessione in vista alle richieste del campo democratico. Anzi: tra gli obiettivi citati in conferenza stampa ci sono “migliorare il sistema legale e la sua applicazione per difendere la sicurezza nazionale” e “rafforzare l’educazione”, in modo che “i giovani e i funzionari pubblici abbiano un senso più forte di identità nazionale”. Quella sulla sicurezza e quella sull’educazione sono due riforme che i precedenti governi di Hong Kong ha già cercato di varare, nel 2003 e nel 2011, e che avevano provocato oceaniche manifestazioni prima di essere ritirate. Ora Pechino dà l’idea di volerci riprovare, una vera e propria prova di forza visto il caos che da mesi vive la città. Tra gli aspetti da migliorare, ci sono anche i meccanismi della nomina del Chief executive, il leader del governo locale. Ma più che una apertura alle richieste di suffragio universale che arrivano dai manifestanti, questo passaggio sembra una sorta di autocritica per la scelta di Carrie Lam, dimostratasi in queste settimane incapace di gestire i disordini. La Cina rispetta “un Paese, due sistemi”, formula dell’autonomia di Hong Kong, ma ricorda che “due sistemi” è “subordinato e derivato” da un Paese.  Xi e il PartitoCome da tradizione il plenum è stato aperto da un discorso di Xi Jinping, durato 1 ora e 40 minuti. Rispetto all’ultima plenaria però, quella che a inizio del 2018 lo aveva incoronato presidente senza limiti di mandato, questa volta i riferimenti al suo ruolo (“nucleo del Partito”) sono meno numerosi e quelli al suo pensiero addirittura assenti. Si capirà nelle prossime settimane (o forse mesi) se questo prelude a un ripensamento del personalismo, al limite del culto della personalità, promosso negli ultimi mesi dalla propaganda cinese. Eppure molti analisti avvertivano come l’analogia con Mao fosse solo in parte corretta: a differenza del Grande timoniere, Xi Jinping si è sempre presentato come leader all’interno del Partito, come suo riformatore. Dopo questo plenum è ancora più chiaro. 
