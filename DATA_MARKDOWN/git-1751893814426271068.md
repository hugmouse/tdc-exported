
# Il sogno delle ragazze: il Meazza diventi la casa del calcio femminile

Published at: **2019-11-02T22:00:00+00:00**

Author: **Gaia Piccardi**

Original: [Corriere della Sera](https://milano.corriere.it/notizie/cronaca/19_novembre_03/sogno-ragazze-meazza-diventi-casa-calcio-femminile-9d0436f6-fe06-11e9-9c5d-ee1cd17612e0.shtml)

Il fascino di San Siro è un profumo potente, capace di inebriare le ragazze che sognano un futuro da grandi. Gli stadi pieni di un Mondiale di calcio in Francia andato oltre le più rosee aspettative, la scoperta di un pallone meno frenetico e più umano, rispettoso delle avversarie e delle regole (le donne non simulano: il tempo effettivo delle partite è sempre molto alto), la voglia di continuare a crescere nella scia degli uomini ma senza paragoni: «Il calcio maschile è più veloce e muscolare. Sta nella natura delle cose. Però le ragazze sono ugualmente brave nella tecnica e nella tattica. Continuare a confrontarle ai calciatori non fa un favore a nessuno», spiega Milena Bertolini, cittì della Nazionale sbucata nei quarti — a sorpresa — al Mondiale sbranato dagli Usa delle superstar Rapinoe e Morgan.
All’ombra del Meazza, Milano è rapidamente diventata una piazza importante. Milan e Inter, oggi, si declinano anche al femminile. L’11 giugno 2018, in seguito alla decisione della Federcalcio italiana che i club maschili di Serie A dovessero avere anche un settore donne, grazie all’acquisizione del titolo sportivo del Brescia Calcio è nato il Milan Women, che a fine stagione si è piazzato terzo dietro a Juventus e Fiorentina. L’Inter femminile, nel frattempo, si faceva le ossa in Serie B: dopo una cavalcata irrefrenabile di 21 vittorie e un pareggio, le nerazzurre sono state promosse in prima serie. Ed è da quest’anno, meglio tardi che mai, che il derby è diventato un affare da ragazze. Due ex in panchina a confronto: Maurizio Ganz che prima segnava sempre lui e adesso insegna alle sue ragazze come farlo contro Attilio Sorbi, ex centrocampista passato dal delicato ruolo di vice della Bertolini in Nazionale prima di debuttare come tecnico delle nerazzurre. La prima frenata del Milan ieri in trasferta: il pareggio con la Fiorentina rallenta la corsa delle «Ganz girls», che lasciano la Juve sola in vetta. Pareggio anche per l’Inter di Sorbi sul campo delle Pink Bari: Tarenzi dalla chioma bianca trova finalmente la via del gol, ma la classifica piange.
Derby, a Milano, significa San Siro. La città si ferma, le castagne saltano sulla brace, gli sfottò sopravvivono ai rigori dell’autunno e chi segna nella stracittadina si guadagna fama eterna. Non le ragazze, però. Nonostante la sosta del campionato per le qualificazioni europee della Nazionale di Mancini e la legittima ambizione delle calciatrici di profanare il tempio del Meazza, i lavori di rifacimento del campo sono stati un ottimo motivo per tenere le porte serrate. E così lo scorso 13 ottobre è stato il Breda di Sesto San Giovanni ad ospitare il primo, storico, derby femminile tra Inter e Milan, 3-1 per le rossonere. Sold out con numeri lontanissimi ai mitici 30.027 spettatori (non paganti) di quel già leggendario Juve-Fiorentina allo Stadium di Torino: il Meazza avrebbe dato alla festa un’altra dimensione. Ecco perché sperare non costa niente. Sperare che San Siro resti in piedi. Ridimensionato, riveduto e corretto ma in piedi. Per arrivare, un giorno, a giocarci. Del profumo del Meazza è specialista Regina Baresi, 28 anni, attaccante e capitano dell’Inter, cresciuta sugli spalti di San Siro tifando papà Giuseppe e zio Franco. Calpestare quell’erba varrebbe uno scudetto. O quasi.
