
# วัดฝีมือตร.เมืองชลตามลากคอแก๊งแหกคุกได้หรือไม่

Published at: **2019-11-04T22:00:00+00:00**

Author: ****

Original: [เดลินิวส์](https://www.dailynews.co.th/crime/740010)


        ปิดเมืองไล่ล่า 3ผู้ต้องขัง ”แก๊งแหกคุก” งานนี้วัดฝีมือ ตร.เมืองชล จะสามารถตามลากคอกลับมาเข้าคุก หรือเหิมสู้อาจถูก”วิสามัญฯ”
      
เป็นเหตุการณ์อุกฉกรรจ์ที่ไม่มีใครคาดคิดว่าผู้ต้องขัง 3คน จะเหิมเกริมวางแผนหลบหนีจากห้องขังใต้ถุนศาลจังหวัดพัทยา โดยนายบาส หรือบาร์ค อาเลน เฮลมัส สัญชาติอเมริกัน ได้ใช้อาวุธปืนสั้น จี้บังคับเจ้าหน้าที่ดูแลพื้นที่ แต่ทาง ร.ต.อ.ธนะเมศฐ์ โพธิพันธ์ รอง สวป.สภ.สัตหีบ ช่วยราชการศาลจังหวัดพัทยา เห็นเหตุการณ์จึงพยายามหยุดคนร้ายจึงถูกนายหน่อย หรือต้น นิลเทศ ใช้อาวุธมีดพับกระหน่ำแทงเข้าที่ชายโครงด้านซ้าย จนร.ต.อ.ธนะเมศฐ์ ล้มฟุบลงกองกับพื้นก่อนจะถูกนายบาส ยิงใส่ซ้ำ จากนั้น ผู้ต้องหาทั้งสองรวมทั้ง น.ส.สิรินภา วิเศษฤทธิ์ ภรรยานายบาส  ที่ทั้งคู่ถูกดำเนิน คดีมียาเสพติดไว้ในครอบครองเป็นยาไอซ์น้ำหนัก 1 ก.ก.และอาวุธปืน ได้พยายามหลบหนี โดยใช้อาวุธปืนยิงเปิดทางแล้วบังคับให้เจ้าหน้าที่คนอื่น นอนหมอบราบกับพื้นก่อนจะบังคับให้โดยโยนกุญแจประตูด้านหน้าศาลมา ก่อนที่นายหน่อยจะรีบไขกุญแจโดยมีนายบาส ใช้อาวุธปืนจ่อคุมเชิงพร้อมยิงขู่เป็นระยะๆจากนั้นทั้งหมดก็วิ่งหนีออกไปขึ้นรถกระบะ อีซูซุ สีบรอนซ์ ไม่ทราบทะเบียน ที่มาจอดรออยู่หนีไปอย่างลอยนวล ทั้งนี้กล้องวงจรปิดสามารถจับภาพเอาไว้ได้ทั้งหมด
นายสุริยัณห์ หงษ์วิไล โฆษกศาลยุติธรรม เปิดเผยว่า พฤติการณ์ของ 3 ผู้ต้องหามีการนัดเเนะวางเเผนกันมาอย่างดี ส่วนปืนกับมีดที่ใช้นั้นต้องขอตรวจสอบรายละเอียดก่อนว่ามาจากไหน ถึงจะแน่ชัดได้ว่าหลุดรอดสายตาเจ้าหน้าที่ผู้ตรวจค้นไปถึงมือกลุ่มผู้ต้องหาได้อย่างไร ส่วน ร.ต.อ.ธนะเมศฐ์ ที่ทำหน้าที่ดูเเลบริเวณศาลนั้นนอกจากถูกเเทงเเล้วยังได้ถูกยิงด้วย ตอนนี้อาการสาหัส ทางเจ้าหน้าที่จึงรีบนำตัวส่ง รพ.รพ.กรุงเทพพัทยา จ.ชลบุรี แพทย์ได้เร่งผ่าตัดช่วยชีวิต จนพ้นขีดอันตรายแล้ว แต่ก็ยังต้องเฝ้าดูอาการต่อไปที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษก ตร. กล่าวว่า ขณะนี้ ตำรวจ สภ.เมืองพัทยา ได้ประสานตำรวจพื้นที่ข้างเคียงในการสกัดจับ ตลอดจนเร่งระดมปูพรมตรวจค้นตามจุดต่างๆที่คาดว่าใช้กบดาน พร้อมกันนี้ พล.ต.อ.จักรทิพย์ ชัยจินดา ผบ.ตร.ได้ให้เร่งจับกุมโดยเร็ว เพราะถือเป็นเหตุอุกฉกรรจ์ สร้างความตื่นตระหนกให้แก่ประชาชน ผู้ที่มีส่วนเกี่ยวข้องกับการหลบหนี หรือให้การสนับสนุนในการหลบหนี หรือให้ที่พักอาศัย จะต้องถูกดำเนินคดีตามกฎหมายด้วยเช่นกัน จึงขอความร่วมมือจากญาติและบุคคลใกล้ชิดของผู้ต้องขังเกลี้ยกล่อมให้เข้ามอบตัว และหากผู้ใดพบเห็นสามารถแจ้งเบาะแสได้ที่ ศูนย์ปฏิบัติการสำนักงานตำรวจแห่งชาติ (ศปก.ตร.) โทร.1599 หรือ สภ.เมืองพัทยา โทร. 038-420-804 ตลอด 24 ชั่วโมง 
ด้านพล.ต.ต.ประการ ประจง ผบก.ภ.จว.ชลบุรี หลังได้รับรายงานเหตุ ถึงกับนั่งเก้าอี้ไม่ติด จึงพร้อมด้วย พฐ.ชลบุรี ได้เดินทางมาตรวจสอบที่เกิดเหตุและเปิดเผยว่า ขณะนี้ได้ตั้งคณะกรรมการตรวจสอบข้อเท็จเกี่ยวกับเรื่องนี้แล้ว โดยหลังเกิดเหตุได้ประสานให้เจ้าหน้าที่ตำรวจในพื้นที่จังหวัดชลบุรีและตามแนวเขตชายแดนตั้งจุดตรวจจุดสกัดทุกเส้นทางการหลบหนี รวมทั้งการตรวจสอบกล้องวงจรปิดตามเส้นทางที่คาดว่าคนร้ายจะใช้หลบหนี เพื่อหาเบาะแสของคนร้ายให้ได้มาก หากการสืบสวนพบว่าผู้ใดให้ความช่วยเหลือจะถูกดำเนินคดีตามกฏหมายด้วยเช่นกัน เช่นเดียวกับ พล.ต.ต.ธีรพล จินดาหลวง รอง ผบช.ภ.2 ก็ให้ข้อมูลเพิ่มเติมว่า ตอนนี้สามารถสอบปากคำพยานได้แล้วรวม 7 ปาก กำลังนำมารวบรวมเพื่อหาเบาะแสในการไล่ล่า นอกจากนี้ยังเร่งให้พนักงานสอบสวนยื่นขออนุมัติหมายจับในข้อหาร่วมกันพยายามฆ่าอีก 1 กระทงด้วย ขณะเดียวกันผู้บังคับบัญชายังมีคำสั่งด่วนให้เจ้าหน้าที่ชุดคลี่คลายคดีต้องทำงานกันอย่างระมัดระวังมากที่สุด เนื่องจาก "แก๊งแหกคุก" มีอาวุธอันตรายทั้งปืนและมีด เมื่อสืบทราบและพบเจอตัวให้ปฏิบัติตามขั้นตอน หากมีการขัดขืนและต่อสู้ประสงค์ถึงชีวิตเจ้าหน้าที่ก็ให้สามารถวิสามัญได้ทันทีแต่ต้องเป็นไปตามยุทธวิธีการจับกุมคนร้าอุกฉกรรจ์ งานนี้ก็ต้องวัดฝีมือตำรวจชลบุรี ว่าปิดเมืองไล่ล่า 3ผู้ต้องหากันแล้ว จะสามารถตามลากคอ”แก๊งแหกคุก”ให้มากลับเข้าคุกได้หรือไม่...
