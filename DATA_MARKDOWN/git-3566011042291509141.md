
# ایران: احتمال همراه داشتن مواد مشکوک دلیل ممانعت از ورود یکی از بازرسان بود/ هنگام ورود بازرس مذکور، تجهیزات کنترلی علامت هشدار را نشان داده است

Published at: **2019-11-06T19:41:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545323.html/%D8%A7%DB%8C%D8%B1%D8%A7%D9%86--%D8%A7%D8%AD%D8%AA%D9%85%D8%A7%D9%84-%D9%87%D9%85%D8%B1%D8%A7%D9%87-%D8%AF%D8%A7%D8%B4%D8%AA%D9%86-%D9%85%D9%88%D8%A7%D8%AF-%D9%85%D8%B4%DA%A9%D9%88%DA%A9-%D8%AF%D9%84%DB%8C%D9%84-%D9%85%D9%85%D8%A7%D9%86%D8%B9%D8%AA-%D8%A7%D8%B2-%D9%88%D8%B1%D9%88%D8%AF-%DB%8C%DA%A9%DB%8C-%D8%A7%D8%B2-%D8%A8%D8%A7%D8%B2%D8%B1%D8%B3%D8%A7%D9%86-%D8%A8%D9%88%D8%AF--%D9%87%D9%86%DA%AF%D8%A7%D9%85-%D9%88%D8%B1%D9%88%D8%AF-%D8%A8%D8%A7%D8%B2%D8%B1%D8%B3-%D9%85%D8%B0%DA%A9%D9%88%D8%B1--%D8%AA%D8%AC%D9%87%DB%8C%D8%B2%D8%A7%D8%AA-%DA%A9%D9%86%D8%AA%D8%B1%D9%84%DB%8C-%D8%B9%D9%84%D8%A7%D9%85%D8%AA-%D9%87%D8%B4%D8%AF%D8%A7%D8%B1-%D8%B1%D8%A7-%D9%86%D8%B4%D8%A7%D9%86-%D8%AF%D8%A7%D8%AF%D9%87-%D8%A7%D8%B3%D8%AA)

سازمان انرژی اتمی ایران درباره ممانعت از ورود یکی از بازرسان آژانس به نطنز در هفته گذشته اعلام کرد که در بدو ورود این فرد تجهیزات کنترلی علامت هشدار را نشان داده و به همین خاطر از ورودش جلوگیری و موضوع به آژانس اطلاع داده شده است.
به گزارش شبکه اطلاع رسانی راه دانا؛ در پی انتشار خبری مبنی بر ممانعت از ورود یکی از بازرسان آژانس بین‌المللی انرژی اتمی به مجتمع غنی سازی نطنز، اداره کل دیپلماسی عمومی و اطلاع رسانی سازمان انرژی اتمی با تأیید این مطلب، به تشریح جزییات در این زمینه پرداخت و اعلام کرد: ایران هفته گذشته از ورود یکی از بازرسان آژانس به سایت غنی سازی نطنز جلوگیری کرده است.
این اداره کل علت این اقدام ایران را نگرانی از احتمال همراه داشتن مواد مشکوک عنوان کرده و با بیان اینکه به طور معمول همه بازرسان و وسائل همراه آنان در بدو ورود به هر یک از سایت‌های هسته‌ای مورد تفتیش و کنترل  قرار می‌گیرند، خاطرنشان کرده است: ظاهرا هنگام ورود این خانم بازرس، تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس از ورود او به سایت جلوگیری و مراتب نیز به آژانس بین‌المللی انرژی اتمی منعکس شده و از طرف ایران به آژانس اعلام شده که پذیرش قبلی این بازرس لغو شده تلقی می‌شود. 
به گزارش فارس، در این بیانیه آمده است: جمهوری اسلامی ایران همچنین خواستار همکاری آژانس برای ادامه تحقیقات در این خصوص شده است که آژانس نیز در پاسخی کتبی این موضوع را پذیرفته و در نتیجه لغو پذیرش بازرس، فرد مزبور با ناتمام گذاشتن ماموریت خود، ایران را به مقصد وین ترک کرده است.
براساس این گزارش، تحقیقات در این خصوص ادامه داشته و قرار است فردا (پنجشنبه) سفیر و نماینده دائم جمهوری اسلامی ایران در آژانس گزارش کاملی در این زمینه به اعضای شورای حکام آژانس ارائه کند.
انتهای پیام/
 
