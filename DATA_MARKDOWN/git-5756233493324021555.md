
# جزییات پرداخت «وام» قرض‌الحسنه به بازنشستگان نیروهای مسلح

Published at: **2019-11-05T02:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619937/%D8%AC%D8%B2%DB%8C%DB%8C%D8%A7%D8%AA-%D9%BE%D8%B1%D8%AF%D8%A7%D8%AE%D8%AA-%D9%88%D8%A7%D9%85-%D9%82%D8%B1%D8%B6%E2%80%8C%D8%A7%D9%84%D8%AD%D8%B3%D9%86%D9%87-%D8%A8%D9%87-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD)


        اعطای ۲۰۰ هزار وام قرض‌الحسنه به بازنشستگان نیروهای مسلح که روند ثبت نام و توزیع آن از تیرماه آغاز شده تا اسفند ۹۸ به اتمام می‌رسد.
      

        آفتاب‌‌نیوز :
      
این وام‌ قرض‌الحسنه با کارمزد سه درصدی از طریق سازمان بازنشستگی نیروهای مسلح به ۲۰۰ هزار بازنشسته واجد شرایط اعطا می‌شود.
ثبت نام این وام به صورت غیرحضوری و از طریق اینترنت انجام می‌شود و تاکنون شماری از واجدین شرایط وام خود را دریافت کرده‌اند.
شرایط دریافت این وام طبق گفته دکتر محمودزاده، رئیس سازمان تامین اجتماعی نیروهای مسلح از این جمله است که باید حداقل دوسال از بازنشستگی متقاضیان گذشته، حقوق زیر چهارمیلیون تومان دریافت و توانایی بازپرداخت اقساط را داشته باشند. همچنین متقاضیان تاکنون نباید از این نوع وام استفاده کرده باشند.
اطلاع رسانی برای دریافت این وام از طریق ارسال پیامک انجام و ضرورتی به مراجعه حضوری نیست.
بنا بر گزارش پایگاه اطلاع رسانی وزارت دفاع و همچنین طبق اعلام سردار گودرزی، رئیس سازمان بازنشستگان نیروهای مسلح، در سنوات گذشته هر ساله بین ۴۰ تا ۵۰ هزار وام قرض الحسنه پرداخت می‌شد، اما امسال اعتباری در سقف ۱۰۰۰ میلیارد برای ۲۰۰ هزار بازنشسته در نظر گرفته شد.
گودرزی افزود: برای دریافت این وام نیازی به حضور بازنشستگان نیست و بر اساس میزان حقوق بازنشستگان در خصوص میزان وام تخصیص یافته به آنان پیامک داده می‌شود و اگر بازنشسته‌ای به هر دلیل موفق به ثبت‌نام نشود تا پایان سال چند بار اطلاع‌رسانی صورت می‌پذیرد.
گودرزی با تأکید بر اینکه این وام به کسانی تخصیص یافته است که تا کنون وام دریافت نکرده‌اند، اظهار کرد: دیگر وام‌های درنظر گرفته شده برای بازنشستگان، وام کمک هزینه خرید جهیزیه برای فرزندان دختر بازنشسته با سقف ۱۰ میلیون تومان و وام قرض‌الحسنه درمان با سقف ۱۰ میلیون تومان در زمینه پیوند اعضا و بیماری‌های گران است. باید تمامی بازنشستگان یک مرحله وام را دریافت کنند، ضمن آنکه تمامی وام‌ها به صورت قرض‌الحسنه و بیمه شده است.
وی ادامه داد: اگر در گذشته بازنشسته‌ای دخترش ازدواج و قصد دریافت خدمت و هدیه ازدواج را داشت باید به سازمان مراجعه و مدارکی را ارائه می‌کرد. خوشبختانه این فرایند حذف شده و بدون نیاز به مراجعه حضوری و اتلاف وقت به افراد واجد شرایط تسهیلات ارائه می‌شود.
