
# شایعه اخذ مالیات از سود سپرده‌ بانکی تکذیب شد/ ملاک جدید محاسبه بدهی

Published at: **2019-11-02T09:52:00+00:00**

Author: ****

Original: [boursepress.ir](http://boursepress.ir/news/138340/%D8%B4%D8%A7%DB%8C%D8%B9%D9%87-%D8%A7%D8%AE%D8%B0-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF-%D8%B3%D9%BE%D8%B1%D8%AF%D9%87%E2%80%8C-%D8%A8%D8%A7%D9%86%DA%A9%DB%8C-%D8%AA%DA%A9%D8%B0%DB%8C%D8%A8-%D8%B4%D8%AF-%D9%85%D9%84%D8%A7%DA%A9-%D8%AC%D8%AF%DB%8C%D8%AF-%D9%85%D8%AD%D8%A7%D8%B3%D8%A8%D9%87-%D8%A8%D8%AF%D9%87%DB%8C)


        بانک مرکزی شایعه دریافت مالیات از سود سپرده‌های بانکی را تکذیب کرد و از برقراری ارتباط دو سامانه سمات و سامانه جامع مدیریت تضامین دولت و ملاک جدید محاسبه بدهی دولت خبر داد.
      
به گزارش پایگاه خبری بورس پرس، بانک مرکزی در واکنش به شایعه دریافت مالیات از سود سپرده‌های بانکی از قول عبدالناصر همتی اعلام کرد: هیچ‌گونه بحثی در دولت و سایر مراجع مهم تصمیم‌گیری اقتصادی مطرح نشده و​ برنامه‌ای برای اخذ مالیات از سود سپرده‌ها نیست .
براساس این گزارش ، ارتباط سامانه سمات بانک مرکزی و سامانه جامع مدیریت تضامین دولت هم برقرار شد که گامی برای ارتقاء شفافیت و انضباط مالی دولت محسوب می شود .
بانک مرکزی با همکاری سازمان برنامه و بودجه و به منظور احصاء اطلاعات بدهی‌های دولت ناشی از تضامین صادره و تحقق اهدافی از جمله ارتقاء شفافیت و انضباط مالی دولت با برقراری ارتباط بین سامانه سمات بانک مرکزی و سامانه جامع مدیریت تضامین دولت، امکان استعلام آخرین وضع و مانده بدهی ناشی از تضامین صادره توسط دولت را برای سازمان برنامه و بودجه فراهم کرد.
از این پس فقط اطلاعات تسهیلات و تعهدات استعلام شده از سامانه سمات بانک مرکزی،​ ملاک محاسبه بدهی دولت ناشی از تضامین صادره به بانک‌ها و مؤسسات اعتباری غیربانکی بوده و مبنای صحت‌سنجی و اعتبار اصالت تضمین‌نامه‌های دولت نیز، شناسه یکتای صادره توسط سامانه جامع مدیریت تضامین دولت خواهد بود.
به این ترتیب دغدغه اطلاع نداشتن دقیق از میزان بدهی‌های دولت با همت و تلاش صورت گرفته در سازمان برنامه و بودجه کشور و بانک مرکزی و با تکیه بر دانش فنی و اطلاعاتی متخصصان داخلی، رفع شده و گام مهمی با تکمیل بانک‌های اطلاعاتی و ایجاد انضباط مالی و بودجه‌ای برداشته شد.
انتهای پیام  
