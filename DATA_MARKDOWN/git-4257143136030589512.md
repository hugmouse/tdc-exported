
# Megvan, ki kapja a Golden Globe életműdíját

Published at: **2019-11-04T21:30:00+00:00**

Author: **Infostart / MTI**

Original: [infostart](https://infostart.hu/kultura/2019/11/04/megvan-ki-kapja-a-golden-globe-eletmudijat)

Ellen DeGeneres kapja a januári Golden Globe-gálán a tavaly alapított televíziós életműdíjat, amellyel 25 éves tévés pályafutását és humanitárius tevékenységét ismeri el a Hollywoodban akkreditált külföldi újságírók szövetsége.
A 61 éves televíziós személyiség a második kitüntetettje lesz a Carol Burnett-díjnak. Az elismerést elsőként idén januárban maga Carol Burnett vehette át.
DeGeneres stand-up komikusként kezdte pályafutását az előtt, hogy a televízióhoz került volna. Jelenleg is az egyik legnépszerűbb amerikai nappali talk show háziasszonya. Az Ellen DeGeneres Show 2003 óta fut az amerikai tévében, több mint 60 Emmy-díjjal jutalmazták.
A Hollywoodban akkreditált külföldi újságírók szövetsége (HFPA) évente adja át díjait televíziós és filmes kategóriákban. A filmes életműdíjat idén Tom Hanksnek nyújtják át.
Ellen DeGeneres a HFPA indoklása szerint nemcsak több évtizedes sikeres tévés munkájáért, hanem filantróp tevékenységéért is kapja a tévés életműdíjat. "Kedvességet és örömöt árasztó műsoraiban olyanoknak is hangot ad, akik különben nem szólalhatnának meg" - fogalmazott a szervezet.
A műsorvezető korábban az Egyesült Államok legrangosabb kulturális kitüntetését, a Szabadságért Elnöki Érmet és a Mark Twain-díjat is elnyerte.
A Carol Burnett-díjat a televíziózásban beköszöntött új aranykor kiválóságai számára alapította a HFPA.
A Golden Globe-gálát 2020. január 5-én rendezik meg Beverly Hillsben.

        Nyitókép: MTI/EPA/Paul Buck
      
