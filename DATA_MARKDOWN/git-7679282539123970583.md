
# यूपी: राबर्ट्सगंज के स्कूल में टीचर ने की बच्चियों से छेड़खानी, परिजनों के हंगामे पर आरोपी गिरफ्तार

Published at: **2019-11-05T17:32:05+00:00**

Author: **निज संवाददाता,सोनभद्र**

Original: [https://www.livehindustan.com](https://www.livehindustan.com/crime/story-up-girls-molestion-in-robertsganj-school-accused-teacher-arrested-on-family-uproar-2833816.html)

यूपी में सोनभद्र जिले के राबर्ट्सगंज कोतवाली क्षेत्र के नगर स्थित एक निजी विद्यालय में एक शिक्षक के बच्चियों के साथ छेड़खानी करने के मामले पर मंगलवार को अभिभावकों ने विद्यालय में हंगामा कर दिया। उन्होंने विद्यालय में नारेबाजी करते हुए शिक्षक के खिलाफ कार्रवाई की मांग की। सूचना पर पहुंचे क्षेत्राधिकारी सदर राजकुमार त्रिपाठी व कोतवाली के प्रभारी निरीक्षक मिथिलेश मिश्र ने मामले को शांत कराया। वहीं शिक्षक के खिलाफ मुकदमा दर्ज कर उसे गिरफ्तार कर लिया गया।
राबर्ट्सगंज नगर स्थित एक निजी विद्यालय में कक्षा चार व पांच में पढ़ने वाली छात्राओं के साथ विद्यालय के ही एक शिक्षक द्वारा कई दिनों से छेड़खानी की जा रही थी। शनिवार को बच्चियों ने इसकी शिकायत अपने-अपने अभिभावकों से की। अभिभावकों ने उसी दिन विद्यालय पहुंचकर प्रधानाचार्य से मामले को अवगत कराया और शिक्षक के खिलाफ कार्रवाई किए जाने तथा उसे विद्यालय से हटाने की मांग की। प्रधानाचार्य ने कार्रवाई का आश्वासन भी दिया। लेकिन मंगलवार को जब बच्चियां विद्यालय पहुंची तो अध्यापक मौजूद थे। यह देख अभिभावक भड़क गए और शिक्षक को हटाए जाने की मांग को लेकर हंगामा कर दिया। उन्होंने विद्यालय में ही नारेबाजी शुरू कर दी। देखते ही देखते आसपास के लोगों की काफी संख्या में विद्यालय में भीड़ एकत्रित हो गई। 
उधर, हंगामे की सूचना मिलते ही कोतवाली के प्रभारी निरीक्षक मिथिलेश मिश्र व चौकी प्रभारी देवेन्द्र प्रताप सिंह हमराहियों के साथ मौके पर पहुंच गए। उन्होंने अभिभावकों को समझाने का प्रयास किया लेकिन वे अध्यापक के खिलाफ कार्रवाई की मांग पर अड़े रहे। इसी बीच सीओ सदर राजकुमार त्रिपाठी भी मौके पर पहुंच गए। उन्होंने अभिभावकों को समझा-बुझाकर मामला शांत कराया तथा कार्रवाई का आश्वासन दिया। कोतवाली के प्रभारी निरीक्षक मिथिलेश मिश्र ने बताया कि बच्चियों के अभिभावक की तहरीर पर आरोपित शिक्षक कमलेश गिरी निवासी जमगाई के खिलाफ मुकदमा दर्ज कर गिरफ्तार कर लिया गया है। उन्होंने बताया कि बच्चियों का बयान दर्ज कर आगे की कार्रवाई की जा रही है।  
युवक की पिटाई कर पुलिस को सौंपा सोनभद्र। राबर्ट्सगंज नगर स्थित एक उच्चतर माध्यमिक विद्यालय में घुसकर छात्रा के साथ छेड़खानी कर रहे एक युवक की लोगों ने जमकर पिटाई कर दी। इसके बाद लोगों ने उसे पुलिस को सौंप दिया। नगर स्थित एक उच्चतर माध्यमिक विद्यालय में सुबह लगभग आठ बजे एक युवक विद्यालय परिसर में घुस गया और वहां मौजूद एक छात्रा से छेड़खानी करने लगा। छात्रा ने इसका विरोध करते हुए शोर मचाया तो विद्यालय व आसपास के लोग एकत्रित हो गए और युवक को पकड़ लिया। इसके बाद लोगों ने युवक की जमकर पिटाई कर पुलिस को सौंप दिया।   
