
# #OttobreEdufin2019 si conclude con successo

Published at: **2019-11-04T08:00:00+00:00**

Author: **Marco Marcocci**

Original: [VITA](http://www.vita.it/it/article/2019/11/04/ottobreedufin2019-si-conclude-con-successo/153165/)


        Il bilancio delle iniziative per allargare la consapevolezza sui temi finanziari è più che positivo. Segno che educazione e informazione possono fare la loro parte nella crescita del Paese
      
“E' stato un mese da record”, con queste parole Annamaria Lusardi, direttore del Comitato per la programmazione e il coordinamento delle attività di educazione finanziaria, ha definito #OttobreEdufin2019 che si è appena concluso.
In effetti la seconda edizione del “Mese dell’Educazione Finanziaria”, organizzato dall’1 al 31 Ottobre dal Comitato per la programmazione e il coordinamento delle attività di educazione finanziaria, si chiude con numeri da record: 602 appuntamenti all’attivo e la partecipazione di tutte le Regioni d’Italia.
La professoressa Lusardi è convinta che lo scorso ottobre l’Italia si è trasformata “in un grande laboratorio, pieno di eventi creativi e innovativi” e che è stato raggiunto “ogni angolo del Paese con tantissimi eventi, soprattutto per i giovani. Ora dobbiamo fare tesoro del lavoro fatto, delle esperienze sui territori, dei bisogni dei cittadini”.
Un risultato notevole, che testimonia il crescente interesse sia da parte dei cittadini che dei tanti soggetti, pubblici e privati, che quest’anno hanno organizzato eventi per contribuire a far crescere e diffondere l’educazione finanziaria, assicurativa e previdenziale nel nostro Paese.

        La seconda edizione del “Mese” ha visto, tra l’altro, il debutto della prima Giornata Nazionale sull’Educazione Assicurativa (9 ottobre), che diventerà un appuntamento fisso dei prossimi anni
      
Nel dettaglio, il calendario 2019 del ‘Mese’ ha fatto registrare ben 252 appuntamenti in più rispetto ai 350 dello scorso anno (+72%), organizzati in tutte le Regioni d’Italia, anche se Lombardia (143), Lazio (89) e Veneto (42) da sole hanno fatto registrare quasi la metà degli eventi.
La gran parte degli appuntamenti ha riguardato l’educazione finanziaria (510), seguita da quella previdenziale (64) e assicurativa (28).
Tante ed originali le modalità con cui si è fatta informazione: incontri, workshop, seminari, lezioni, ma anche giochi, quiz, caccia al tesoro, cineforum, rappresentazioni teatrali.
Molte sono state anche le categorie di persone che hanno beneficiato delle inizative previste dal fitto calendario del “Mese”.
Il maggior numero di eventi è stato pensato per gli studenti delle scuole superiori di primo e secondo grado e delle università (310), seguiti dagli adulti (120). Non sono mancati però appuntamenti rivolti alle famiglie, ai professionisti ed alle imprese, ai bambini, alle donne e ai migranti.
Il successo dell’edizione 2019 del Mese dell’educazione finanziaria si misura, quest’anno, anche sulla base della partecipazione e del coinvolgimento dei cittadini attraverso le campagne informative messe in campo sui media tradizionali e sui social network. La neonata pagina Facebook del Comitato – a poche settimane dal debutto - conta oltre 18.000 nuovi fan; ottimi risultati arrivano anche dal canale YouTube del Comitato. La professoressa Lusardi, nell’evento di chiusura di #OttobreEdufin2019, svoltosi il 31 ottobre (Giornata Mondiale del Risparmio) al MEF ha tenuto a “ringraziare tutte le persone che hanno lavorato in queste settimane per organizzare ogni singolo appuntamento del calendario 2019 del Mese dell’educazione finanziaria”.
L’appuntamento è per ottobre 2020, nel frattempo…avanti con l’educazione finanziaria, assicurativa e previdenziale.
