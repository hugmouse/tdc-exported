
# 
        امنیت بسیار خوبی در مرزهای کشور حاکم است
      

Published at: **2019-11-04T11:17:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638015/%D8%A7%D9%85%D9%86%DB%8C%D8%AA-%D8%A8%D8%B3%DB%8C%D8%A7%D8%B1-%D8%AE%D9%88%D8%A8%DB%8C-%D8%AF%D8%B1-%D9%85%D8%B1%D8%B2%D9%87%D8%A7%DB%8C-%DA%A9%D8%B4%D9%88%D8%B1-%D8%AD%D8%A7%DA%A9%D9%85-%D8%A7%D8%B3%D8%AA)

به گزارش بولتن نیوز، سردار حسین اشتری در دیدار با نماینده ولی فقیه در استان گیلان با اشاره به ماموریت بزرگ اربعین گفت: تردد زائران در سال جاری در مرز نسبت به سال گذشته افزایش ۷۴ درصدی داشت.
وی با اشاره به اینکه به غیر از زائران ایرانی تردد زائران کشورهای دیگر نیز ۲۵ درصد نسبت به سال گذشته در اربعین ابا عبدالله الحسین (ع) افزایش داشته است، افزود: همه زائران با اسناد معتبر و قانونی از مرز خارج شدند.
وی با تاکید بر اینکه نیروی انتظامی در همه صحنه‌ها حضور فعال و موثر داشته و امنیت بسیار خوبی در مرزهای کشور حاکم است بیان کرد: تردد خودروهای شخصی در مرز افزایش ۲۰ درصدی نسبت به سال گذشته داشت.
سردار اشتری با اشاره به کاهش تصادفات در سال جاری نسبت به سال گذشته در ایام اربعین، اظهار کرد: تردد در گیت‌های مرزی با بررسی مدارک هویتی به سرعت انجام می‌شد.
فرمانده نیروی انتظامی با بیان اینکه کارکنان انتظامی برای تسهیل تردد در مرز و تامین امنیت مردم حضور فعالی داشتند خاطرنشان کرد: بیش از ۶۰۰ هزار برگ تردد زیارتی برای کسانی که گذرنامه نداشتند، صادر شد.
وی با اعلام اینکه برگ تردد زیارتی که در پایانه‌های مرزی چاپ وصادر می‌شد از اعتبار لازم برخوردار بود، گفت: با همکاری دولت عراق ورود و خروج زائران سرعت خوبی به خود گرفت.
براساس گزارش سایت پلیس، وی با اشاره به تردد طلاب و مشمولان وظیفه از مرز افزود: پلیس با متصل شدن به بانک‌های اطلاعاتی برای احراز هویت در اسرع وقت برگ تردد برای زائران صادر می کرد.
سردار اشتری با تاکید بر اینکه حدود سه میلیون و ۷۰ هزار زائر ایرانی برای تردد در مرز حضور داشتند اذعان داشت: حدود ۳۰۰ هزار زائر غیر ایرانی نیز از مرز ایران عبور کردند.
وی با بیان اینکه نزدیک به هفت میلیون ورود و خروج از مرز در ایام اربعین ثبت شده است، گفت: نیروی انتظامی بیشترین مسئولیت را در تردد و تامین امنیت در مرزها داشت.
این مقام ارشد انتظامی کشور بیان داشت: نیروی انتظامی با رهنمودهای مقام معظم رهبری، جایگاه خوبی در بین مردم پیدا کرده و با تلاش همه نهادهای امنیتی انتظامی امنیت پایداری در کشور حاکم است.
گفتنی است، نماینده ولی فقیه در ابتدای این نشست از تلاش‌های سردار اسحاقی تقدیر و تشکر و برای سردار ملکی در سمت فرمانده جدید انتظامی استان گیلان آرزوی موفقیت کرد.

        شهدا برای امنیت مردم جان خود را فدا کردند
      
سردار اشتری در دیدار با خانواده شهید عرصه نظم و امنیت سروان "حسن پاینده" در رشت اظهار کرد: راه حق و حقیقت ادامه داشته و خون شهدا این راه را مستحکم‌تر می‌کند.
فرمانده ناجا با بیان اینکه جان دادن در راه رضای خدا و امنیت مردم افتخار بزرگی است که نصیب هرکسی نمی‌شود تصریح کرد: شهدا با نیت الهی و با اخلاص برای امنیت مردم جان خود را فدا کردند.
سردار اشتری با تاکید بر اینکه باید طوری رفتار کنیم که شهدا شفاعت کننده ما در روز قیامت باشند اظهار داشت: ماموریت شهدا یک ماموریت الهی بوده و آرامش ما مرهون خون این عزیزان و خانواده آنهاست.
وی خانواده شهدا را افتخار اسلام و نظام مقدس جمهوری اسلامی ایران دانست و بیان داشت: شهدا باعث عزت، امنیت و آرامش مردم هستند و افتخار نیروی انتظامی به شهدا و خانواده معزز آنها است.
براساس گزارش سایت پلیس، فرمانده ناجا با بیان اینکه ما همیشه مدیون شهدا هستیم گفت: نیروی انتظامی بیش از ۱۳ هزار شهید تقدیم انقلاب کرده است که ۸۰۰۰ شهید در دوران دفاع مقدس و ۵۰۰۰ نفر از آنان نیز در دوران بعد از دفاع مقدس بوده است.
فرمانده نیروی انتظامی در پایان با اشاره به اینکه قانون و نیروی انتظامی مقتدرانه در مقابل احقاق حقوق مردم ایستادگی می‌کنند خاطرنشان کرد: ما با دعای خیر خانواده شهدا سعی می‌کنیم که مسئولیت خود را به نحو احسن انجام دهیم و دعا می‌کنیم که سرباز خوبی برای خدمت به مردم و ولایت و ادامه دهنده راه شهدا باشیم.
