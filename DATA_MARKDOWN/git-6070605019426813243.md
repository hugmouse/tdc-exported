
# Casado esquiva les crítiques pels anuncis falsos a les xarxes

Published at: **2019-11-03T01:17:02+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-Casado-esquiva-critiques-anuncis-falsos_0_2337366324.html)

“El PP és un partit net”. Pablo Casado s’espolsava de sobre dijous les vinculacions que suposadament el seu partit tindria amb la campanya de desmobilització de l’esquerra que ha circulat durant tota la setmana a les xarxes socials. Va ser al col·loqui organitzat per l’ Abc on va haver de respondre a aquesta qüestió i, des d’aleshores, el PSOE, Unides Podem i Més País han denunciat l’ofensiva, tot i que el líder conservador se n’ha pogut escapolir sense donar explicacions. És de fàcil pronòstic que Pedro Sánchez i Pablo Iglesias buscaran les pessigolles al seu adversari durant el debat televisat de candidats de demà al vespre, especialment el líder del PSOE, interessat en frenar les expectatives a l’alça de Casado i fragmentar el vot de la dreta.
Ahir el diari El País va explicar que la campanya per desmobilitzar l’esquerra és la tercera campanya política més gran que s’ha fet a Facebook a nivell d’inversió econòmica. Diverses pàgines d’aquesta xarxa social amb noms com Recuperar el PSOE, Jo no voto, Jo amb Íñigo o La Naranja han anat publicant els últims dies anuncis amb missatges que perjudicaven els partits a qui semblaven donar suport. Molts d’ells cridaven a l’abstenció dels partits d’esquerres, fet que beneficia la dreta i, especialment, el PP. Una de les persones que haurien pagat per aquests anuncis -que tindrien un públic potencial d’un milió d’usuaris-és Josep Lanuza, segons va revelar Eldiario.es, un empleat de Sanmartin Politics, la consultora d’Aleix Sanmartín, que en aquesta campanya treballa per a Casado. També hi seria al darrere Javier Ager Solano, simpatitzant del PP de la Regió de Múrcia.
“El PP paga campanyes en fake news. Té tot el dret del món a fer-ho, però que doni la cara”, es va queixar ahir el candidat de Més País, Íñigo Errejón, en el seu acte central a València. Conscient que l’única opció per a la dreta és que els “progressistes es desmoralitzin”, el cofundador de Podem va fer una crida a “revalidar la victòria de l’abril” per a l’esquerra, però va reclamar “no engegar-la a rodar”. Iglesias ja fa uns dies va criticar les “clavegueres en campanya” del PP i ahir Sánchez s’hi va abonar recriminant la iniciativa a les xarxes. “La campanya del PP és «Jo no voto», doncs diguem-los «Jo sí que voto»”, va manifestar el president en funcions des de València. La pressió de les formacions progressistes no s’ha quedat aquí: Més País va presentar una denúncia davant la Junta Electoral Central i el PSOE va reclamar a l’organisme que vetlla pel procés electoral que traslladi els fets a la fiscalia. De fet, en una entrevista ahir a la nit a La Sexta, Sánchez va advertir el PP que la campanya per desmobilitzar el vot pot tenir “conseqüències penals”.
Tant Sánchez com Casado saben que la partida del 10-N es juga en dos fronts: el nivell de mobilització de l’esquerra i la fragmentació de la dreta, que és el que ja va decantar els resultats del 28-A. Aquesta batalla, però, discorre més enllà de les declaracions públiques. Sánchez sí que pot posar-hi de la seva part alimentant el fantasma de Vox per fer-lo créixer indirectament -la tesi de Génova és que fins i tot mantenen contacte per engreixar segons quins debats que els interessin a tots dos, com l’exhumació de Franco-, però Casado es troba amb limitacions a l’hora d’incentivar l’abstenció de l’esquerra amb el seu discurs. L’ofensiva a les xarxes socials és una via, qui sap si efectiva.
Ahir el candidat popular va continuar la seva campanya amb parada a Galícia, on va estar acompanyat del president de la Xunta, Alberto Núñez Feijóo. El líder gallec va centrar el seu missatge en aglutinar el vot de la dreta en el PP, i va fer un advertiment als potencials votants d’altres opcions: “Ni Cs ni Vox tindran cap escó per Galícia”.
