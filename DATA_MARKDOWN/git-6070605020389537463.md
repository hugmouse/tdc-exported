
# Puigdemont: Dels repressors només en quedarà el record fosc de ser els súbdits servils del Borbó

Published at: **2019-11-01T19:53:41+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre_0_2336166511.html)

Al pla de Lledoners la gent ja es coneix. L'esplanada que queda just darrere del centre penitenciari on hi ha empresonats Jordi Sànchez, Jordi Cuixart, Oriol Junqueras, Raül Romeva, Joaquim Forn, Jordi Turull i Josep Rull s'ha convertit ja en un lloc de trobada habitual de l'independentisme. I, en aquesta campanya, també escenari electoral de JxCat i Esquerra. Els dos socis a la Generalitat han decidit commemorar els dos anys de la presó del Govern de l'expresident Carles Puigdemont aquest cap de setmana, però ho faran per separat. JxCat organitza aquest divendres un acte per reclamar la llibertat de tots els empresonats i demà serà el torn dels republicans, que han assegurat que no entraran en el cos a cos amb els altres partits independentistes, malgrat que aquest divendres no han desaprofitat l'ocasió per criticar el pacte de JxCat i el PSC a la Diputació de Barcelona. 
A diferència de l'acte d'inici de campanya, JxCat ha aparcat durant l'acte a Lledoners els retrets als republicans i ha centrat les crítiques als poders de l'Estat i al rei. A través d'una videoconferència des de Waterloo, l'expresident Carles Puigdemont ha volgut recordar el moment en què l'executiu va ser empresonat, el 2 de novembre del 2017, quan ell ja era a Bèlgica. "No sabíem què passaria, però érem conscients que l'Estat havia deixat anar ja la fera de la repressió", ha assegurat davant de centenars de persones que han assistit a la cita. Puigdemont considera la sentència del Tribunal Suprem com una "venjança", però ha afirmat que no servirà per rebaixar plantejaments. "Cap dels sacrificis dels presos és en va. És un preu molt alt i injust però passaran els anys i continuarem dient els vostres noms amb orgull", ha expressat, mentre que -ha dit- els noms "dels repressors" a Catalunya i Espanya -tant "poders econòmics, com polítics i els mitjans de comunicació"- només en quedarà "el record obscur i tenebrós d'haver estat al servei de l'últim Borbó que va gosar reprimir els catalans". 
A parer de Puigdemont, l'independentisme ara sap que Espanya prefereix "desobeir abans tractats internacionals" i els "drets fonamentals" abans que admetre que "té un problema polític". Un comportament que fa que, segons Puigdemont, Espanya sigui igual a la Xina o Turquia. També ha contraposat l'Estat a Alemanya, que va descartar entregar-lo al poder judicial espanyol pels delictes de sedició i rebel·lió. "La reputació d'Espanya està molt tocada",  ha expressat l'excap de l'executiu.
Tot i que és el primer acte en campanya electoral, des de JxCat han negat que es pugui concebre com a tal. "No venim a demanar cap vot, venim a fer un crit contra la repressió", ha començat el senador de JxCat Josep Lluís Cleries inaugurant l'esdeveniment. Davant les crítiques de l'ANC i membres dels CDR per fer un acte durant la campanya a Lledoners, Cleries ha afirmat que lluitaran "per igual" de forma "incansable" per la llibertat de tots els presos, "siguin del partit que siguin". De fet, així ho han exemplificat en l''atrezzo' de l'escenari, amb totes les cares dels presos de JxCat, ERC i Òmnium. "La sentència ens ha condemnat a tots nosaltres a seguir endavant", hi ha afegit la diputada al Parlament Gemma Geis. 
Per intentar desvincular l'acte del missatge de campanya, Laura Borràs, la cap de llista, ha pujat a l'escenari a reivindicar la trajectòria dels presos polítics posant veu a les seves paraules. Ha citat el "Ho tornarem a fer" de Jordi Cuixart o "Llum als ulls i força al braç" de Jordi Sànchez, a més d'utilitzar frases que van dir els exconsellers durant el judici. També ha demanat la llibertat "de tots els empresonats" des del 23 de setembre, acusats de terrorisme i tancats a Soto del Real i els altres detinguts per aldarulls i atemptat a l'autoritat durant les protestes contra la sentència. 
Per situar els presos al centre de l'acte, els familiars han escrit una carta per recordar el moment en què mig Govern va entrar a la presó ara fa dos anys. "Els sentiments d'aquells dies estan molt presents en tots nosaltres", ha exposat l'esposa de Rull, Meritxell Lluís, després de viure un "procés judicial que no ha buscat justícia sinó venjança". Ara bé, ha dit que el judici lluny de fer-los renunciar al que pensen, els ha fet més "determinats". "Malgrat la crueltat de tants anys de presó, les seves conviccions i el seu compromís amb Catalunya segueixen més forts que mai", ha conclòs Lluís. "Els hem de reivindicar ara i sempre", ha afegit, estenent la solidaritat als presos i detinguts en les darreres protestes. 
A la carta s'hi han afegit àudios de tots els presos -que lideraven la llista abans de ser inhabilitats- durant el judici i l'anterior campanya electoral del 28-A, en què sí que van poder participar-hi autoritzats per la Junta Electoral Central. 
A l'acte de JxCat s'hi han congregat una vintena de CDR per protestar contra el rol dels partits polítics i la manca de resposta institucional a la sentència. Una concentració que es repetirà demà a l'acte que fa Esquerra per reivindicar també la llibertat dels presos dos anys després. La Mireia, que no revela el seu cognom, és una de les manifestants que aguanta un cartell que reclama unitat als partits i exhibeix una armilla groga, per emular les protestes franceses. "Ja n'hi ha prou de commemorar anys de presó. Que els polítics facin el que han de fer", afirma lamentant la manca de diàleg entre els partits independentistes o, com a mínim, de la incapacitat d'arribar a un acord fruit d'aquestes converses. "Ja sembla que se'n riguin", conclou.
Ara bé, no és que aquests manifestants siguin abstencionistes o votin a altres partits. La Mireia confessa que vota JxCat, però afegeix que això no vol dir que no sigui crítica. De fet, així ho ha transmès a Laura Borràs, que en arribar a l'acte s'ha aturat a conversar amb els manifestants.
