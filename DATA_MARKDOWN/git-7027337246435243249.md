
# صعود بایرن‌مونیخ و یوونتوس به مرحله حذفی لیگ قهرمانان اروپا

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697153/%D8%B5%D8%B9%D9%88%D8%AF-%D8%A8%D8%A7%DB%8C%D8%B1%D9%86%E2%80%8C%D9%85%D9%88%D9%86%DB%8C%D8%AE-%D9%88-%DB%8C%D9%88%D9%88%D9%86%D8%AA%D9%88%D8%B3-%D8%A8%D9%87-%D9%85%D8%B1%D8%AD%D9%84%D9%87-%D8%AD%D8%B0%D9%81%DB%8C-%D9%84%DB%8C%DA%AF-%D9%82%D9%87%D8%B1%D9%85%D8%A7%D9%86%D8%A7%D9%86-%D8%A7%D8%B1%D9%88%D9%BE%D8%A7)

تیم‌های بایرن‌مونیخ آلمان و یوونتوس ایتالیا، صعود زودهنگام خود به مرحله حذفی لیگ قهرمانان اروپا را جشن گرفتند.
به گزارش ایرنا هفته چهارم از مرحله گروهی لیگ قهرمانان اروپا، امشب (چهارشنبه) با برگزاری ۲ دیدار همزمان پیگیری شد که از گروه دوم، بایرن‌مونیخ که به تازگی با تغییرات کادر فنی مواجه شد است در ورزشگاه «آلیانس آرنا» از المپیاکو یونان میزبانی کرد و به پیروزی دو بر صفر رسید.
«رابرت لواندوفسکی» و «ایوان پریشیچ» برای میزبان موفق به گلزنی شدند.
نماینده پرافتخار آلمان با چهارمین برد متوالی خود و ۱۲ امتیاز، صعود خود را در دو هفته مانده به پایان مرحله گروهی، قطعی کرد.
در دیگر دیدار و از گروه چهارم، یوونتوس یکی از مدعیان قهرمانی در مسکو به میهمانی لوکوموتیو رفت و به سختی به برتری دو بر یک رسید.
یووه شروع بسیار خوبی داشت و در دقیقه چهارم، ضربه «کریستیانو رونالدو» را «آرون رمزی» در میانه راه قطع کرد و گل نخست را به ارمغان آورد.
این برتری داوم چندانی نداشت و میزبان در دقیقه دوازدهم توسط «الکسی میرانچوک» کار را به تساوی کشاند.
در دقیقه ۷۷ میزبان در آستانه گل دوم قرار داشت که ضربه «میراندا» را «بونوچی» مدافع و کاپیتان یوونتوس با تیزهوشی از روی خط دروازه یوونتوس بیرون کشید.
در دقیقه ۸۰ «رونالدو» که عملکرد خوبی نداشت جای خود را به «پائولو دیبالا» داد و با ناراحتی زمین را ترک کرد.
در ادامه نماینده مطرح ایتالیا بر روند کار تسلط پیدا کرد و در دقیقه ۹۳ «داگلاس کاستا» پس از همکاری با «هیگواین»، گل دوم و برتری یوونتوس را به نام خود ثبت کرد.
یوونتوس با این پیروزی به امتیاز ۱۰ رسید و صعود خود را علنی کرد و لوکوموتیو هم در امتیاز سه باقی ماند.
برنامه سایر دیدارهای امشب
گروه یک/
پاری‌سن‌ژرمن (فرانسه) - کلوب بروژ (بلژیک)
رئال مادرید (اسپانیا) - گالاتاسرای (ترکیه)
گروه دوم/
ستاره‌سرخ بلگراد (صربستان) - تاتنهام (انگلیس)
گروه سوم/
دیناموزاگرب (کرواسی) - شاختار (اوکراین)
آتالانتا (ایتالیا) - منچسترسیتی (انگلیس)
گروه چهارم/
لورکوزن (آلمان) - اتلتیکومادرید (اسپانیا)
