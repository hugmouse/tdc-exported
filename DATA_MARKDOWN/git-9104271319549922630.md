
# Biellesi sempre più eco friendly, più del 50% acquisterebbe un’auto elettrica

Published at: **2019-11-07T10:51:22+00:00**

Author: ****

Original: [LaProvinciaDiBiella.it](https://laprovinciadibiella.it/attualita/biellesi-sempre-piu-eco-friendly-piu-del-50-acquisterebbe-unauto-elettrica)

Un nostro recente articolo titolava “Inizia nel Biellese una nuova era, quella dell’auto elettrica”, ma cosa ne pensano i Biellesi dei veicoli elettrici e della nuova tecnologia a supporto della guida? A svelarcelo un sondaggio condotto dall’Osservatorio Sara Assicurazioni.
I veicoli elettrici sono il vero futuro della mobilità? Secondo il 42% dei biellesi sì, come rivela l’ultima ricerca dell’Osservatorio Sara Assicurazioni, la compagnia assicuratrice ufficiale dell’Automobile Club d’Italia. Oltre a questi, secondo gli abitanti della provincia a popolare le strade delle città italiane saranno sempre più auto connesse (26%) cioè in grado di collegarsi a sistemi di monitoraggio dello stile di guida o app per controllo remoto, e a guida autonoma (16%). Sullo sharing, il 16% dei biellesi pensa che la condivisione di mezzi privati sia la soluzione più utile. Il successo di queste innovazioni, tutte ad alto contenuto tecnologico, secondo gli intervistati sarà dettato dalla capacità di migliorare la mobilità. In che modo? Secondo il 46% la tecnologia può ridurre l’impatto ambientale, per il 28% consente di risparmiare e per il 18% aumenta la sicurezza, riducendo anche il numero di sinistri. Un ulteriore 8% vede un aumento del comfort.
A proposito di sicurezza, i biellesi sono consapevoli che alla guida non sono proprio irreprensibili: tra i comportamenti da migliorare e su cui intervenire, l’84% degli intervistati indica l’utilizzo dello smartphone, il 44% il mancato utilizzo delle frecce e il 28% il mantenimento delle distanze di sicurezza. Nella lista dei comportamenti proibiti più ricorrenti anche i sorpassi pericolosi (28%), guida troppo sportiva (28%), le manovre e frenate brusche (14%), i cambi di direzione o corsia improvvisi (10%). Grazie alla tecnologia satellitare è oggi possibile tracciare e analizzare le abitudini di guida, monitorandole attraverso un’app, soluzione che sembrano apprezzare in molti: il 54% degli intervistati ritiene aumenti la sicurezza, il 38% che faccia risparmiare su consumi e polizza e l’8% la trova addirittura divertente, come una sorta di gioco. Il 14% la trova invece un po’ invadente.
Oltre al rilevamento dello stile di guida (40%) i biellesi ritengono utili molti servizi tramite app per l’auto. Quali? Si va dalla semplice funzione di navigazione e infotraffico (64%) al rilevamento automatico dei danni in caso di incidente (38%), fino all’app che aiuta a trovare parcheggio (16%)!
Sono moltissimi (54%) i biellesi propensi all’acquisto di un’auto elettrica o ibrida, sia perché fa risparmiare grazie alla riduzione dei consumi, sia perché può ridurre le emissioni di CO2. Tuttavia, il 46% degli abitanti di Biella è ancora restio ad acquistarne una, perché pensa che costi troppo (18%), o non saprebbe dove ricaricarla (12%).
Se il problema è l’autista, meglio eliminarlo ed affidarsi ad un software? Secondo la ricerca, il 42% dei biellesi ha una considerazione positiva delle auto a guida autonoma perché più sicure anche per chi di solito non è a suo agio al volante o non pratico dei parcheggi ed anche nel caso in cui si debba affrontare un viaggio – magari anche lungo – e ci si senta stanchi. Tuttavia, il 42% ancora diffida, temendo malfunzionamenti tecnologici e di non poter intervenire e il 16% dichiara che non vorrebbe mai rinunciare al piacere di guidare!
“La tecnologia di scatole nere e app rivoluziona il mondo dell’RC Auto e anche l’esperienza di guida – commenta Marco Brachini, Direttore Marketing, Brand e Customer Relationship di Sara Assicurazioni – Sara dispone di una soluzione che, grazie ai sistemi di rilevamento dello stile di guida, permette di personalizzare davvero la tutela assicurativa, premiando i comportamenti più virtuosi. La visualizzazione su app in tempo reale della performance stimola a migliorare il proprio stile di guida, svolgendo quindi un ruolo di coaching che sensibilizza ad una maggiore sicurezza e, al contempo, premia con sconti chi rispetta le buone norme di guida”
