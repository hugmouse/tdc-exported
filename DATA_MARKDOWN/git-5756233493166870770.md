
# نامه روحانی به پادشاه عربستان و بحرین درباره صلح در خاورمیانه

Published at: **2019-11-04T14:34:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619861/%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%BE%D8%A7%D8%AF%D8%B4%D8%A7%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A8%D8%AD%D8%B1%DB%8C%D9%86-%D8%AF%D8%B1%D8%A8%D8%A7%D8%B1%D9%87-%D8%B5%D9%84%D8%AD-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        سخنگوی دولت با بیان اینکه درباره شروع گام چهارم تعهدات برجامی پیش اعلامی نخواهیم داشت، خاطرنشان کرد: جزییات، روز و ساعت مقرر آن توسط رئیس جمهوری اعلام خواهد شد.
      

        آفتاب‌‌نیوز :
      
علی ربیعی امروز دوشنبه در نشست خبری با گرامی داشت ۱۳‌آبان اظهارداشت: ۱۳ آبان از چند جهت برای ما و برای امروز و نسل آینده اهمیتی تاریخی دارد. مناسبت های تاریخی در طول زمان معنای عمیق تری را به نمایش می گذارند. این یک رخدادی است که عقبه معین در تاریخ ما دارد.
وی با بیان اینکه ما یک ۱۳ آبان در تاریخ معاصرمان نداریم، گفت: ۱۳ آبان تاریخی ما از سخنرانی استکبار ستیزانه امام خمینی(ره) علیه کاپیتولاسیون و برای استقلال و غرور ایرانی آغاز می شود و در دوران مدرن به دور جدید فشارهای آمریکا بر ملت ایران باز می گردد که این بار هم در ۱۳ آبان ۹۶ ما را تحریم کرد و این تحریم ها کاپیتولاسیون جدید و مدرن است. سخنگوی دولت افزود: حجت ما برای روز ۱۳ آبان، که روز مبارزه با استکبار است، کودتای ۲۸ مرداد است، جنبش دانش آموزی و جنبش دانشجویی است. سالها کمک های نظامی به صدام در هشت سال جنگ تحمیلی است، در ساقط کردن هواپیمای مسافربری ما و کشتار مردم بیگناه است، در کارشکنی و اعمال فشارهای غیرانسانی و غیربشری به ملت ایران است.
ربیعی تصریح کرد: ۱۳ آبان نمادی از ده‌ها سال ظلم و جنایت یک دولت زورگو بر ملتی حق طلب و با عزت است. عزتی که آمریکایی ها می خواستند با کاپیتولاسیون آن را له کنند و همین سبب شد تا اولین فریادهای استکبار ستیزی از سوی امام خمینی علیه واشنگتن و رژیم وابسته به آن در ایران بلند شود.
وی خاطرنشان کرد: تصور آمریکایی‌ها در آن روز این بود که یک ملت استثنایی هستند و این حق را دارند که درهر جایی از دنیا دستم به ظلم و ستم بزنند و هیچ سیستم قضایی جز کشور خودشان هم حق محاکمه آنها را نداشته باشد.
سخنگوی دولت اضافه کرد: مشکل اصلی آمریکا هنوز هم همین حس استثناپنداری، خودبرتربینی مستکبرانه و خودستایانه آمریکایی است که تا امروز هم ادامه داشته است.
ربیعی با بیان این که امروز شکل دیگری از همان کاپیتولاسیون را شاهد هستیم، اظهارداشت: عمده اقدامات اخیر واشنگتن در خروج از توافقات بین المللی از جمله برجام و زیرپا گذشتن حقوق ملت‌ها و دولت‌های جهان ناشی از همین احساس است که تا به امروز ادامه داشته و به طرز حیرت انگیزی دولت آمریکا به خود اجازه می‌دهد قوانین بین الملل را زیر پا بگذارد و بدترین جنایت‌ها را علیه ملت‌ها بدون بیم از پیگرد بین المللی مرتکب شود.
وی در بخش دیگر از اظهارات خود گفت: همه اقشار کشور و خصوصا جنبش دانشجویی ایرانی زخم خورده و رنجور از همین خوی استکباری آمریکا بود که احساسات انقلابی خود را در ۱۳ ابان ۵۸ بروز داد و آنچه در آن روزها گذشته، هنوز مورد استناد آنها است اما هرگز به جامعه و افکار عمومی خود توضیح نمی دهد که علل و ریشه‌های این اقدام در رفتارهای خود آمریکا بوده است.
سخنگوی دولت گفت: امریکا همزمان در آستانه ۱۳ آبان مدعی شده است: "چهلمین سالگرد ۱۳ آبان یادآور رفتار بدخواهانه رژیم ایران است" به واقع چه کسی رفتار بدخواهانه دارد؟ آن که تحریم غذایی و دارویی و محدودسازی حق زندگی و حق معطوف به سلامت شهروندان ایرانی را به یک ابزار جنگی و تروریستی به منظور شوراندن ملت و کشاندن تحریم زدگان به براندازی تبدیل کرده یا آن ملت که به دفاع از حق زندگی و حق صلح مقاومت ملی خود را به پیش می برد؟
وی با بیان این که ۱۳ آبان ۵۷ مرحله نوینی در اعتلای انقلاب اسلامی ما بود، ‌ اظهار داشت: در چنین روزی رژیم دیکتاتوری شاه با گشودن آتش به روی تظاهرکنندگان که عمدتا دارای ترکیب جوان و دانش آموزی بودند یک بار ماهیت خود را آشکار کرد.
ربیعی افزود: در آن ایام، جنبش انقلابی و اسلامی مردم ایران در مرحله پیشرفت خود بخشی از اقشار جامعه را وارد گردونه خود کرد. دانش آموزی شدن ۵۷ به طور نمادین حکایت از فراگیر شدن انقلاب از یکسو، و آینده داری انقلاب از سوی دیگر داشت.
وی تصریح کرد: حضور پرتعداد عنصر دانش اموز یعنی اینکه آینده از آن نهضت اسلامی است. متاسفانه ما امروز در انتقال حافظه تاریخی به نسل های جدید دچار چالش های فراوانی هستیم. زیرا مسئله ضرورت مقاومت در مقابل زورگویی ها و قلدری ها امریکا به طور صحیح و مستدل به نسل های جدید منتقل نشده است.
سخنگوی دولت تاکید کرد: رهبر معظم انقلاب دیروز با چه دقتی سعی داشتند مستدل بودن موضع مقاومت بر ضد زورگویی های امریکا را برای نسل جدید توضیح دهند. آری، قضیه ۱۳ آبان از ۱۳ آبان ۵۷ یا ۵۸ شروع نشده از ۲۸ مرداد سال ۱۳۲۱ و از زمان سرنگونی مرحوم دکتر محمد مصدق به مثابه تنها دولت منتخب و دموکراتیک در دوران پس از مشروطه شروع شده است. امروز اسناد تازه منتشر شده آن کودتای ننگین ابعاد جدیدی از آن جنایت تاریخی بر ضد آرمان های مشروطه خواهی ملت ایران را به اثبات می رساند.
وی گفت: کارنامه عملکرد آمریکا در منطقه ما نشان می دهد که امریکا برای هیچ کشوری دموکراسی نیاورده است. مردم ما دموکراسی درپای صندوق های رای و در جریان یک مبارزه پیگیر علیه یک نظام دیکتاتوری به کف آورده اند. از ۱۳ آبان برای ما چه چیزی مانده است؟ ما باید در هر دوران به این پرسش پاسخ جدید بدهیم. ما نباید ۱۳ آبان را تبدیل به یک مناسک کنیم.
ربیعی یادآور شد: ما نباید برچسب «آمریکایی» را برای طرد و حذف دیگری به کار ببریم که اگر چنین کنیم در حق نسل های جدید جفا کرده ایم و یک خیانت بزرگ برای انتقال تجربه و حافظه تاریخی به نسل جدید کرده ایم.
سخنگوی دولت افزود: آن هاکه شور انقلابی آن سالهای حماسی را به خاطر می آورند، می توانند گواهی بدهند که این مقاومت بزرگ ملی یک مبارزه فراگیر بود و همه اقشار با همه سلایق و با همه گرایش ها و مکتب های فکری را شامل می شد.
ربیعی ادامه داد: امروز برای مقابله با دور جدید تحریم های امریکا علیه ملت در ۱۳ آبان ۹۶که آن را به تسلیم شدن ایران تعبیر می کنند و همان کاپیتولاسیون مدرن است، همه اقشار جامعه پای کار مبارزه با تحریم های ظالمانه آمریکا علیه ملت ایران بیایند و پایمردی کنند.
وی افزود: امروز مقاومت در مقابل زورگویی آمریکا یعنی تلاش «همه با هم و عموم ملی برای شکستن تحریم و به گوشه رینگ بردن آمریکا، یعنی دفاع از زندگی مردم یعنی افزایش سطح تاب آوری جامعه در مقابل تحریم. امروز هم به آن ظرفیت عظیم نیاز داریم و باید در این مسیر ایجاد هم افزایی و همگرایی کنیم نه واگرایی. روز ۱۳ آبان باید به مثابه روز وحدت ملی درمقابله با زورگویی ها و یکجانبه گرایی ها و روز وحدت کلمه همه آحاد جامعه در «نه» گفتن به خواسته های نامشروع آمریکا از ملت ایران باشد و در این مسیر همه ملت ایران و مسئولین با یکدیگر هم قول و هم نظر هستند.
اعلام گام چهارم تعهدات برجامی توسط رئیس جمهوری
ربیعی در پاسخ به این پرسش که فرصت ۶۰ روزه سوم برای تامین منافع ایران توسط اروپا ۲ روز دیگر به پایان می رسد با توجه به عدم تامین منافع ایران، گام چهارم کاهش تعهدات برجامی در چه سطحی عملیاتی می شود، گفت: اجازه دهید همان روزی که کاهش تعهدات برجامی اعمال می‌شود خود رئیس جمهوری اعلام کند و پیش اعلامی نخواهیم داشت و در روز و ساعت مقرر آقای روحانی جزئیات آنرا اعلام خواهد کرد.
وی افزود: قطعاً بنا به وعده‌ای که داشتیم در گام های مختلف هم به اروپایی ها فرصت دادیم و هم افکار عمومی خودمان دیدند که با صبوری و صبر استراتژیک که داشتیم این ما نبودیم که خواستیم از برجام خارج شویم و این سیاست زورگویانه آمریکا و عدم مقاومت اروپا بوده که ما را به این نتیجه رسانده است.
دولت در پنج سال اول رشد ۱۲ درصدی را تجربه کرد
ربیعی گفت: تراز تجاری کشور سال ۱۳۹۱، ۱۱ هزار و ۹۳۳ میلیون دلار منفی بوده که سال ۱۳۹۷ با یک هزار ۶۹۸ میلیون دلار، مثبت شده است، در سال ۹۶ یک تکانه داشتیم و در سال ۹۴ و ۹۵ هم تراز تجاری ما مثبت بود، خود این آمار نشان می دهد که دولت برای حل مشکلات، معیشت و زندگی مردم ایستاده است؛ تولید داخلی به اشتغال زیاد گره خورده است، وارادات کالای مصرفی ما ۳۱.۲ درصد در این مدت کاهش داشته است.
وی افزود: با آمارهایی که از ستاد مبارزه با قاچاق دریافت کردیم، ۲ میلیارد دلار کاهش قاچاق کالا داشتیم. قاچاق کالا مرهون زحمت های نیروی انتظامی، وزارت کشور و دستگاه های مختلف است و همچنین سیاست های درست اقتصادی که با قاچاق کالا مقابله کند؛ اینها اقدامات خوبی بوده است، یک هزار و ۵۲۴ قلم کالا را از تعرفه ها خارج کردیم، فکر می کنم این عملکرد قابل دفاع بوده است.
سخنگوی دولت گفت: بعد از فشار تحریم، حتی دانشجوی ایرانی در یک کشور مسلمان خارجی به خاطر تحریم ها تحت فشار است، در این فشارها در اقلام کشاورزی خودکفا می شویم، در حوزه دارو روز به روز وضعیت ما بهتر می شود، واردات ما رو به کاهش است؛ فقط قسمت های منفی ناشی از فشار تحریم، از جمله تورم، خروج پول نفت از اقتصاد ایران تا عدم تعادل در بازار ارز، اتفاقاتی است که دولت با آنها مواجه بوده است.
ربیعی در دفاع از عملکرد دولت گفت: اگر هر کس دیگری که مدعی است در این موقعیت قرار داشت، حتما وضعیت بدتر از شرابط کنونی بود، این دولت با تدبیر خود در ۵ سال رشد مثبت ۱۲ درصدی را تجربه کرد و دولتِ رشد منفی نبود، منهای تحریم که ما آن را هزینه عزت و استقلال ملت ایران می دانیم و دولت پای آن ایستاده است، اما دولت اعتقاد ندارد که ما فقط باید در تحریم زندگی کنیم.
وی افزود: ما با اتکا به توان داخلی، و پیروی از منویات رهبری، دولت روز به روز وضع بهتری را تجربه می کند.
نامه رئیس جمهوری به پادشاه عربستان و بحرین
ربیعی در پاسخ به سوالی درباره نامه رئیس جمهوری به پادشاه عربستان و بحرین گفت: دولت همواره تاکید داشته که به دنبال صلح و ثبات منطقه است که همین رویکرد جان مایه نگارش نامه به پادشاهان دو کشور عربستان و بحرین بود.
سخنگوی دولت تصریح کرد: دولت جمهوری اسلامی معتقد است که می توان دوجانبه های متعددی در منطقه ایجاد کرد. مسائل اقتصادی و گمرکی زیادی با کشورهای منطقه داریم و فشارهای آمریکا نباید باعث ایجاد فاصله میان همسایگانی شود که با بنیان های مشترک فرهنگی و دینی سال ها در کنار یکدیگر زندگی کرده اند. ما بارها اعلام کردیم برای صلح منطقه یک همکاری دسته جمعی منطقه ای نیاز است.
وی افزود: کشورهای منطقه منافع عمیقی در این منطقه دارند. کشورهای خارج از این منطقه، حتی ابرقدرتی مانند آمریکا، براساس منافع خود در این منطقه فعالیت می کنند و اگر منافعش ایجاب نکند، منطقه را ترک خواهند کرد. همانطور که دیدیم حتی به قوم مظلوم کرد هم وفا نکردند و زمانی آن ها را در جهت منافع خود به کار گرفت و زمانی هم در برابر دشمن رهایشان کردند.
ربیعی خاطرنشان کرد: فکر می کنیم که حتی بازار کشورهای منطقه، در حدی است که بتواند اقتصاد همین کشورها را پویا و فعال کند.
در زمینه گندم خودکفا هستیم
ربیعی گفت: همانطور که چندین بار در دولت گزارش شده است، ما ۱۴.۵ میلیون تن تولید گندم داشتیم. با احتساب مجموع مصرف گندم ما همچون مصارف صنعت، شیرینی‌پزی و غیره که ۱۳.۵ میلیون تن است، ما یک میلیون تن هم اضافه تولید داشتیم.
وی افزود: خوشبختانه طبق گزارشی که روز گذشته ارائه شد ما در برنج هم امسال تولیداتمان رو به افزایش بوده است و به اعتقاد ما یکی از سیاست های اصلی که دکتر روحانی اتخاذ کرد خودکفایی گندم بود که فراموش شده بود. ما قطعا به واردات گندم برای مصرف روزمره مردم باز نمی‌گردیم.
سخنگوی دولت بیان کرد: بحث ما ذخایر استراتژیک و پر شدن این ذخایر بوده است و اعتقاد داریم اگر اجازه‌ای داده شد به وزارتخانه ها، که تصمیم بگیرند در صورت لزوم واردات را صورت بدهند، برای داشتن ذخایر استراتژیک است ولی قطعا ما در زمینه گندم خودکفا هستیم.
سخنگوی دولت اظهار داشت: در مساله خرید تضمینی گندم که یک امر اجرایی و مربوط به اداره امور اقتصادی کشور است. دولت عهده‌دار امور اجرایی کشور است و جز اختیارات و صلاحیت‌ها و مسئولیت‌های قوه مجریه است که با کار کارشناسی این تصمیم را اتخاذ می‌کند.
ربیعی گفت: دولت از این قبیل نظرات استقبال می‌کند و در صورتی که از دستگاه‌های ذیربط همانند جهادکشاورزی، سازمان برنامه و دستگاه‌های مختلف پرسشی در این خصوص صورت بگیرد، تحلیل‌ها و آنچه که به قیمت می‌رساند برای یک تصمیم، آن را اعلام می‌کنیم.
ربیعی یادآور شد: ما در یک تصمیم‌گیری همانند تصمیم‌گیری اقتصادی باید همه جوانب را ببینیم. از یارانه‌هایی که به نهاده ها داده می‌شود تا قیمت نان، در این زنجیره باید دیده بشود. همانطور که در تصمیمات قضایی هم جوانب مختلف یک تصمیم حتما مورد ملاحظه است.
وی ادامه داد: من اخیرا اظهاراتی را نیز درخصوص خودکفایی مشاهده کرده‌ام. با قطعیت اعلام می‌کنم که تولید ما در این زمینه بیش از مصرف ما است.
چند سناریو برای اصلاح قیمت ها
ربیعی عنوان کرد: هنوز چند سناریوی مختلف را در این خصوص در دولت مطرح بود که ما دنبال می‌کردیم. در این سناریوهای ما سعی کردیم نظر اقتصاددانان، کارشناسان حتی جامعه شناسان را نیز دریافت کنیم. این موضوع در مراحل و دوره‌های مختلف نیز مطرح بوده است. کارشناسان اقتصادی و اجتماعی نیز در این زمینه دیدگاه‌های متنوعی داشتند که سازمان مدیریت برنامه ریزی و وزارتخانه‌های اقتصاد از آنها بهره گرفتند.
ربیعی بیان کرد: چند سناریو برای اصلاح قیمت مطرح شده است. اما امروز اعلام می‌کنم هنوز تصمیم نهایی درباره انتخاب یکی از این سناریوها، اتخاذ نشده است. و آنچه که در این خصوص مشخص شده را اعلام می‌کنم.
وی ادامه داد: بنابر نظر رئیس جمهوری، هرگونه منابع حاصله از تغییرات قیمت با هدف عادلانه کردن توزیع منابع عمومی و در جهت کاهش فاصله طبقاتی به کار گرفته خواهد شد. تاکید می‌کنم هیچ از درآمدها به خزانه برای بودجه و مصارف دولتی هزینه نخواهد شد و ریالی از درآمدها به خزانه برای بودجه و مصارف دولتی نخواهد رفت.
سخنگوی دولت تصریح کرد: آنچه که از این منابع به دست خواهد آمد و با تاکید هم این موضوع را اعلام می‌کنم، این است که به سمت اقشاری که سهم کمتری از ثروت ملی را در اختیار دارند مانند حقوق‌بگیران ثابت، افراد با درآمد ثابت، کارگران، بازنشستگان کارمندان، گروه‌های هدف معین شده، بخش‌های کم‌برخوردار، منتهی به شکل هوشمند توزیع خواهد شد.
ربیعی یادآور شد: مطالعات ما تا امروز نشان می‌دهد که مشمولین ما حدود ۷ دهک خواهند بود. این طرح، طرح حمایت اجتماعی و معیشتی است که در مقابل تکانه‌های تورمی تحریم، اطمینان از امنیت قضایی و بهبود معیشت مردم است که صورت می‌پذیرد.
وی اضافه کرد: بنابر این تا به امروز هیچ سناریویی به صورت قطعی مشخص نشده و تصمیمی قطعی نیز اتخاذ نشده است. منتهی همانطور که رئیس‌جمهوری نیز پیش از این اعلام کردند در صورت هرگونه تصمیم، درآمد حاصله‌ای که به ذکر شد، هزینه خواهد شد.
