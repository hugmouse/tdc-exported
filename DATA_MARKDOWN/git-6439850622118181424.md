
# সাধারণ মানুষের মধ্যে নৈতিক মূল্যবোধ সৃষ্টির উদ্যোগ

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458078/%e0%a6%b8%e0%a6%be%e0%a6%a7%e0%a6%be%e0%a6%b0%e0%a6%a3-%e0%a6%ae%e0%a6%be%e0%a6%a8%e0%a7%81%e0%a6%b7%e0%a7%87%e0%a6%b0-%e0%a6%ae%e0%a6%a7%e0%a7%8d%e0%a6%af%e0%a7%87-%e0%a6%a8%e0%a7%88%e0%a6%a4%e0%a6%bf%e0%a6%95-%e0%a6%ae%e0%a7%82%e0%a6%b2%e0%a7%8d%e0%a6%af%e0%a6%ac%e0%a7%8b%e0%a6%a7-%e0%a6%b8%e0%a7%83%e0%a6%b7%e0%a7%8d%e0%a6%9f%e0%a6%bf%e0%a6%b0)

এম শাহজাহান ॥ সাধারণ মানুষের মধ্যে নৈতিক মূল্যবোধ, দেশপ্রেম ও আদর্শ তৈরির লক্ষ্যে সারাদেশে ব্যাপক উদ্যোগে আন্তর্জাতিক দুর্নীতিবিরোধী দিবস পালন করা হবে। আগামী ৯ ডিসেম্বর একযোগে দেশের প্রতিটি জেলা ও উপজেলা পর্যায়ে এ দিবসটি পালন করার উদ্যোগ নিয়েছে সরকার। এলক্ষ্যে মন্ত্রিপরিষদ বিভাগ থেকে প্রয়োজনীয় বরাদ্দ চেয়ে অর্থমন্ত্রণালয়কে চিঠি দেয়া হয়েছে। এর আগে প্রয়োজনীয় অর্থ বরাদ্দ চেয়ে দুর্নীতি দমন কমিশন-দুদক চিঠি দেয় মন্ত্রিপরিষদ বিভাগকে।
জানা গেছে, আওয়ামী লীগ সরকারের নির্বাচনী ইশতেহার অনুযায়ী সমাজের সর্বক্ষেত্র থেকে দুর্নীতি উৎপাটনের ঘোষণা রয়েছে। সেই ঘোষণা অনুযায়ী এখন দুর্নীতিবিরোধী অভিযান পরিচালনা করা হচ্ছে। ক্যাসিনোবিরোধী অভিযান ইতোমধ্যে দেশে-বিদেশে প্রশংসিত হয়েছে। এছাড়া রাষ্ট্রের অন্যান্য গুরুত্বপূর্ণ সেক্টরে দুর্নীতিবিরোধী অভিযান পরিচালনা করা হবে। এরই ধারাবাহিকতায় মানুষের মধ্যে সচেতনতা বাড়াতে এবার আন্তর্জাতিক দুর্নীতিবিরোধী দিবস সারাদেশে ব্যাপক কর্মসূচীর মধ্যদিয়ে পালন করার উদ্যোগ নেয়া হয়েছে। এ প্রসঙ্গে অর্থমন্ত্রণালয়ের এক উর্ধতন কর্মকর্তা জনকণ্ঠকে বলেন, আন্তর্জাতিক দুর্নীতিবিরোধী দিবস পালনে মন্ত্রিপরিষদ বিভাগ থেকে প্রয়োজনীয় বরাদ্দ চেয়ে সম্প্রতি চিঠি দেয়া হয়। শীঘ্রই এই অর্থ ছাড় করবে মন্ত্রণালয়। তিনি বলেন, জেলা পর্যায়ে ১০ হাজার এবং উপজেলা পর্যায়ে দিবসটি পালনে প্রাথমিকভাবে ৫ হাজার টাকা বরাদ্দ দেয়া হবে।
জানা গেছে, দুর্নীতিবিরোধী দিবসে সারাদেশের মানুষকে নৈতিক মূল্যবোধ, দেশপ্রেম এবং উন্নত আদর্শ সম্পর্কে সচেতন করা হবে। এলক্ষ্যে লিফলেট বিতরণ, নাটিকা প্রদর্শন, সাংস্কৃতিক অনুষ্ঠান পালন, গণমাধ্যম বিশেষ করে পত্রিকায় ক্রোড়পত্র প্রকাশ, রেডিও এবং টেলিভিশনে বিশেষ অনুষ্ঠানমালার আয়োজন করা হবে। এছাড়া জেলা ও উপজেলা পর্যায়ে জেলা প্রশাসক ও উপজেলা নির্বাহী অফিসারের তত্ত্বাবধানে বিভিন্ন কর্মসূচী পালন করা হবে। দুর্নীতিবিরোধী দিবস নিয়ে স্থানীয় পর্যায়ে আলোচনা সভা ও সেমিনার করা হবে হবে। শুধু তাই নয়, শিক্ষার্থীদের মধ্যে দুর্নীতির বিরুদ্ধে সচেতনতা বাড়াতে স্কুল-কলেজেও পৃথক কর্মসূচী পালনের ঘোষণা দেবে সরকার। ছাত্র-ছাত্রীদের মধ্যে শুরু থেকে নৈতিক আদর্শ ও দেশপ্রেম গড়তে শিক্ষামূলক কর্মসূচী নেবেন স্কুল কর্তৃপক্ষ ও শিক্ষকরা। এছাড়া সেলিব্রেটি ও স্ব স্ব ক্ষেত্রে বিখ্যাতদের দিয়ে দুর্নীতিবিরোধী ক্যাম্পেইন করার মতো অনুষ্ঠান করা হবে।
প্রসঙ্গত, জাতিসংঘ ২০০৩ সালে ৯ ডিসেম্বরকে আন্তর্জাতিক দুর্নীতিবিরোধী দিবস ঘোষণা করে।
বর্তমান সরকার দুর্নীতির বিরুদ্ধে জিরো টলারেন্স নীতি গ্রহণ করেছে। দুর্নীতি দমন কমিশনের প্রশাসনিক সক্ষমতা বৃদ্ধির লক্ষ্যে বিভাগীয় কার্যালয় ৬ থেকে ৮ এবং সমন্বিত জেলা কার্যালয় ২২ থেকে ৩৬ তে উন্নীত করা হয়েছে। তিনি বলেন, দুর্নীতি দমন কার্যক্রমকে আরও গতিশীল করার লক্ষ্যে দুর্নীতি দমন কমিশনে গোয়েন্দা ইউনিট গঠন করা হয়েছে। এছাড়া বাংলাদেশ পুলিশ হতে এক প্লাটুন সশস্ত্র পুলিশ দুর্নীতি দমন কমিশনে সংযুক্ত করা হয়েছে। তিনি বলেন, দুর্নীতি দমন কমিশনে প্রাপ্ত দুর্নীতির অভিযোগ থেকে শুরু করে তদন্ত ও মামলা পরিচালনা সংক্রান্ত কাজ যথাযথভাবে পরিবীক্ষণের জন্য একটি ওয়েবভিত্তিক সফটওয়্যার তৈরি করা হবে। এটি ব্যবহার করার জন্য ২০০ কর্মকর্তাকে প্রশিক্ষণ দেয়া হবে।
