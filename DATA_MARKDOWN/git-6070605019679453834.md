
# El racisme segueix fent-se fort a les graderies italianes

Published at: **2019-11-04T18:22:08+00:00**

Author: ****

Original: [Ara.cat](https://www.ara.cat/esports/racisme-segueix-fent-se-graderies-italianes_0_2338566134.html)

L’any 2011, els ultres de l’Hellas Verona van organitzar una festa a Gargnano, un poble preciós a la riba del llac de Garda. Luca Castellini, un dels seus líders, va prendre la paraula i entre rialles va cridar: “Qui fa possible aquesta festa, qui ho paga tot, té un nom: Adolf Hitler!”, mentre feia una salutació nazi. Desenes de joves van seguir el seu exemple. Castellini, que solia cantar càntics com “Tenim un equip amb forma d’esvàstica” o “No existeixen els negres italians”, començaria poc després la seva carrera política al partit Força Nova. Durant una entrevista va afirmar: “S’ha de ser valent per parlar de Hitler. Va cometre menys crims que molts demòcrates”. Actualment segueix formant part d’aquest partit, i ahir, quan una ràdio local li va trucar, va afirmar que Mario Balotelli, jugador negre del Brescia, “mai podrà ser del tot italià” pel seu color de pell.
El racisme no ha marxat mai de les graderies italianes, però aquesta temporada ja s’han aturat tres partits diferents i s’han detectat càntics racistes als camp de l’Inter, el Lazio, el Roma, el Verona, el Càller, la Juve i l’Udinese. Aquest cap de setmana passat radicals del Roma van atacar el defensa napolità Koulibaly, cosa que va provocar la reacció del davanter local Edin Dzeko, que els va exigir que paressin. Menys de 24 hores després, durant un partit entre l’Hellas Verona i el Brescia, Balotelli va ser la diana de sons que imiten els que fan els micos. La seva reacció va ser agafar la pilota amb les mans i xutar-la contra la graderia, i abandonar el terreny de joc durant uns minuts. “Va fer aquest espectacle per tacar el nom de Verona i perquè es parli d’ell, és un jugador acabat. Els càntics els deurien fer 7 o 8 persones. Al camp, de fet, hi havia un altre negre, el nostre, que va jugar millor”, va dir Castellini en referència a Eddie Salcedo, italià fill de colombians. Balotelli va respondre ràpid a les xarxes: “Desperteu-vos, ignorants, sou una vergonya. Quan jo feia gols, i en tornaré a fer, per a la selecció... llavors no teníeu cap problema, oi?”, va dir.
Balotelli va néixer a Palerm en una família d’immigrants de Ghana, que com que no el podia cuidar per falta de diners el van donar en adopció a una família de prop de Brescia. Internacional amb Itàlia i famós pel seu fort caràcter, ha rebut càntics racistes en diferents estadis italians. Però l’últim cas, a Verona, ha sigut dels més escandalosos, especialment per la reacció del club local. “El nostre públic és irònic, no és racista”, va dir el president Maurizio Setti. L’entrenador Ivan Juric va afirmar que “cal combatre el racisme, però no ha passat res”. Malgrat que les xarxes ja anaven plenes de vídeos on se sentien els càntics, el club va negar els fets, com ja havia fet després d’un Verona-Milan, en què es van sentir els mateixos crits de mico contra el visitant Kessie. Aquell dia també es van sentir càntics contra els napolitans, personificats en el porter Donnarumma. El Verona ho va justificar a les xarxes: “Potser algú ha quedat trastornat pels decibels de la nostra afició quan anima. No hi ha hagut càntics racistes. Respecte per al Verona i per als veronesos”.
A Verona, una ciutat on els partits de dretes solen aconseguir més del 60% dels vots, ja es van veure esvàstiques a la graderia als anys 80. Als anys 90, quan la directiva negociava per fitxar el camerunès Patrick M’Boma, van mostrar una pancarta on es podia llegir: “El negre us el regalem i l’estadi quedarà net”, al costat d’un ninot de color negre penjat del coll. “Si algú fa aquests càntics de mico, és un cas de racisme -va dir ahir Damiano Rommasi, el president de l’Associació de Jugadors Italians-. Encara que siguin dues persones no podem tolerar-ho. Però Verona no és una ciutat racista, el nostre patró, sant Zenó, és un bisbe negre. Ara, sí que tenim comportaments racistes al camp”. Segons l’informe de la lliga, els càntics els van protagonitzar unes 15 persones, fet que evita tancar la graderia, ja que en aquests casos la llei actual permet aturar els partits però només tanca graderies o imposa sancions si els càntics detectats són “de la major part d’una graderia”.
Amb el cas de Verona encara obert, dijous el Lazio rep el Celtic a l’Europa League. El club romà, també conegut per tenir radicals feixistes, va ser derrotat a Glasgow fa uns dies en un partit en què els aficionats del Celtic van mostrar una pancarta on es veia Mussolini mort i el missatge “Seguiu el camí del vostre líder”, dedicat al Lazio. Els seguidors romans, que van passejar-se per Glasgow fent salutacions nazis abans del partit, han jurat venjar-se dels escocesos en un partit que serà d’alt risc.
