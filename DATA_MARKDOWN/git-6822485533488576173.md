
# ارتباط کارمندان برخی دستگاه‌ها با شبکه آمدنیوز

Published at: **2019-11-03T09:36:00+00:00**

Author: ****

Original: [جامعه خبری تحلیلی الف](https://www.alef.ir/news/3980812044.html)

شبکه گسترده همکاران داخلی آمدنیوز و نیمه پنهان پروژه ناامن‌سازی کشور چه کسانی هستند؟
وطن امروز نوشت: حجت‌الاسلام ذالنور طی یادداشتی نوشت: عناصری در دستگاه‌های مختلف با شبکه زم در ارتباط بودندفضای رسانه‌ای کشور همچنان متأثر از خبر دستگیری روح‌الله زم است. هر چند انتظار می‌رفت هفته گذشته جزئیات جدیدی از دستگیری مدیر شبکه آمدنیوز رسانه‌ای شود، با این حال همچنان آخرین خبرهای رسمی در این‌باره به ویدئوهای منتشر شده توسط سازمان اطلاعات سپاه محدود می‌شود؛ ویدئوهایی که در آن زم به صورت تلویحی اعلام کرد از سوی آمریکا، اسرائیل، عربستان و ترکیه حمایت می‌شده است: «فکر نمی‌کردم بازداشت شوم؛ مجموعا اعتماد به دولت‌ها اعتماد صحیحی نیست، مخصوصاً دولت‌هایی مثل آمریکا، اسرائیل، عربستان و ترکیه که نشان می‌دهند با جمهوری اسلامی رابطه خوبی ندارند». البته زم در همین ویدئو صراحتا به حمایت سرویس امنیتی فرانسه از خود و خانواده‌اش اذعان کرده بود.

        معمای یک ارتباط مرموز
      
هرچند عمده حساسیت‌ها نسبت به کانال تلگرامی آمدنیوز از حوادث دی‌ماه 96 و خط‌دهی آن نسبت به آشوب‌های خیابانی و آموزش‌های خشونت‌طلبانه‌اش برای تبدیل کردن خیابان‌ها به بستری برای جنگ شهری آغاز شد و حتی باعث آن شد تلگرام نیز کانال مورد نظر را به علت ترویج خشونت مسدود کند اما عمر این کانال درست به یک سال پیش از آن حوادث و زمانی برمی‌گشت که آمدنیوز در قالب یک رسانه اصلاح‌طلب و طرفدار دولت که دست به افشاگری‌های مقطعی نیز می‌زد بازمی‌گردد؛ رابطه شائبه‌آمیزی که بعدها تا انتخابات ریاست‌جمهوری دوره دوازدهم در اردیبهشت 96 نیز ادامه یافت. روح‌الله زم در توجیه سیاست رسانه‌ای آمدنیوز در انتخابات متوسل به این استدلال شد که عامدانه و برای تشدید نارضایتی‌ها از روحانی حمایت کرده است. وی سال گذشته در گفت‌وگو با یکی از شبکه‌های ماهواره‌ای گفت: «مجموعه ما تحلیل امنیتی داشت برای حمایت از روحانی، اگر آقای قالیباف یا رئیسی رئیس‌جمهور شده بودند، آیا این وضعیت و تظاهرات‌ها وجود داشت؟ آیا این نارضایتی که باعث گرایش 70 درصد جامعه به سمت براندازی شده است وجود داشت؟ ما با تحلیل از روحانی حمایت کردیم، کشور باید به نقطه جوش می‌رسید، اگر رئیسی یا قالیباف به قدرت می‌رسیدند تمام توان حاکمیت به میدان می‌آمد و هیچ‌گاه جامعه به این نقطه جوش فعلی نمی‌رسید».
با این همه آنچه با گذشت 2 سال و بویژه پس از میدان‌داری آمدنیوز برای رادیکال کردن فضای اعتراضات دی‌ماه 96 در مجموعه مهم‌ترین معماها باقی ماند، سیر مواضع دولت نسبت به حامی قدیمی خود بود.

        ادعاهایی جدید بر معمایی قدیمی
      
در چنین فضایی و پس از خبر دستگیری روح‌الله زم بود که بار دیگر احتمالاتی پیرامون وجود نسبت میان زم و مرتبطان داخلی‌اش که دسترسی‌های قابل‌توجهی داشتند، مطرح شد، احتمالاتی که نخستین‌بار توسط کریمی‌قدوسی، نماینده مشهد در مجلس شورای اسلامی عنوان شد و یک دیالوگ توئیتری میان وی و حسام‌الدین آشنا به‌وجود آورد. کریمی‌قدوسی در اولین توئیت خود نوشت: «نقش حسام‌الدین آشنا، مسؤول اتاق عملیات روانی دولت در ماجرای ‎آمدنیوز باید مورد توجه قرار بگیرد. دستگیری‌های صورت گرفته مرتبط با حوزه نهاد ریاست‌جمهوری در ارتباط با ‎آمدنیوز باید برای مردم روشن شود»، حسام‌الدین آشنا نیز در جواب وی و با زبان طعنه‌آمیز نوشت: «‏چه‌بسا یکی هم بگوید نقش جواد کریمی‌قدوسی مأمور اتاق عملیات روانی ضد دولت در ماجرای ‎آمدنیوز باید مورد توجه واقع شود»، با این همه ادعای دیگری پس از این توئیت آشنا توسط کریمی‌قدوسی مطرح شد تا این نماینده مجلس مدعی آن شود که «سال 96 در موج اول دستگیری ادمین‌های تلگرامی و آمدنیوز 4‌رابط روح‌الله زم یکی در دفتر حسام‌الدین آشنا مشاور ویژه رئیس‌جمهوری، دومین رابط در مجموعه ارتباطات دفتر ریاست‌جمهور، سومین رابط در دفتر آقای بانک و چهارمین رابط در قوه‌قضائیه که با این کانال در ارتباط بودند تحت تعقیب قرار گرفتند». غلامحسین اسماعیلی، سخنگوی قوه‌قضائیه هرگونه دستگیری افراد وابسته به دولت را در پروژه روح‌الله زم و شبکه آمدنیوز تاکنون تکذیب کرده است، با این حال با توجه به اظهارات مطرح شده توسط وی به نظر می‌رسد در هفته‌های آتی مرحله دستگیری و برخورد با بدنه مرتبطان با روح‌الله زم عملیاتی خواهد شد. نوع مواجهه دولتمردان در این فضا را می‌توان آزمونی قریب برای دولتمردان در سوژه نفوذ دانست که واکنشی آشنا یا جدید داشته باشند.

        ارتباط کارمندان برخی دستگاه‌ها با شبکه زم
      
رئیس کمیسیون امنیت ملی مجلس نیز معتقد است دستگیری روح‌الله زم در ارتباط با پروژه نفوذ نظام سلطه بوده است. حجت‌الاسلام والمسلمین ذوالنور با بیان اینکه طراحی سازمان اطلاعات سپاه پاسداران در دستگیری روح‌الله زم موضوع مهمی است که باید به صورت ویژه به آن توجه داشت، گفت: طرحی که توانست زم را در دام پیش‌بینی شده سپاه پاسداران گرفتار کند موضوع مهمی است چون روح‌الله زم توسط سرویس‌های امنیتی نظام سلطه حمایت و پشتیبانی می‌شد. وی ادامه داد: سرویس فرانسه کاملا از روح‌الله زم پشتیبانی می‌کرد، به او مشورت می‌داد و حتی برنامه‌های سفر او را تنظیم می‌کرد که کجا برود و کجا نرود. حجت‌الاسلام والمسلمین ذوالنور در ادامه افزود: با توجه به این پشتیبانی‌های امنیتی اینکه سپاه پاسداران توانست طرحی را تدوین کند که همه این سرویس‌های امنیتی فریب بخورند و نتوانند عکس‌العملی انجام بدهند اتفاق متحیرالعقولی بود. وی تصریح کرد: به همین دلیل تفوق، اشراف و توانمندی دستگاه امنیتی سپاه پاسداران و عجز دستگاه‌های امنیتی بیگانه پیامد چنین اتفاقی در سطح بین‌المللی است. رئیس کمیسیون امنیت ملی در ادامه با بیان اینکه نظام سلطه پروژه نفوذ را علیه ایران به کار برده بود، تهیه خوراک خبری و تحلیلی برای آمدنیوز را یکی از ابزارهای نفوذ عنوان کرد: یکی از ابزارهای این نفوذ تامین خوراک برای شبکه زم بود. ما می‌دیدیم از همه جای کشور مطلب راست و دروغ برای آمدنیوز ارسال می‌شد که این امر نشان می‌داد یک شبکه‌ای با روح‌الله زم مرتبط هستند، در واقع یک شبکه‌سازی برای تولید خبر یا ارسال مطالب شکل گرفته بود. ذوالنور همچنین افزود: اگر پرونده زم در پیچ و خم فشارهای سیاسی نیفتد و گشوده شود، پرونده بسیاری از افراد بسته خواهد شد. وی افزود: قرار بر این شده است که در زمان مناسب سازمان اطلاعات سپاه بیانیه‌هایی را درباره جزئیات این پرونده منتشر کند. آنچه مسلم است این شبکه در دستگاه‌های مختلف عناصری داشته که در راستای پروژه نفوذ کسب اطلاعات می‌کردند.

        چه کسانی از آمدنیوز منتفع می‌شدند؟
      
اما سوالی که همچنان باقی می‌ماند این است که چه جریانی در داخل کشور از «خبرسازی» آمدنیوز منتفع می‌شد؟ برای پاسخ به این سوال می‌توان چند گزاره تایید‌شده را کنار هم قرار داد.
اول آنکه آمدنیوز دنبال ازهم‌گسیختگی اجتماعی با برجسته کردن برخی اخبار عامه‌پسند بود.
شبکه آمدنیوز در این مدل از اخبار، همواره به دنبال ایجاد دوقطبی بود. به‌عنوان مثال، آمدنیوز در انعکاس اخبار مربوط به فساد مخاطب عام را در این دوراهی قرار می‌داد که حامی فساد یا حامی نظام باشد یا مخالف نظام و منتقد فساد. به بیان دیگر؛ شاخه سومی که حامی نظام و منتقد فساد باشد اصلا در خبرسازی آمدنیوز تیپ‌سازی نمی‌شد، فارغ از اینکه اصل آن خبر فساد یا جزئیاتی که آمدنیوز اعلام می‌کرد صحیح نبوده است. یا در دوقطبی سیاسی، یکی از ویژگی‌های آمدنیوز حمایت از سیاست‌هایی بوده است که کارشناسان آن را برخلاف منافع جمهوری اسلامی می‌دانستند.به‌عنوان مثال، آمدنیوز همواره رویکرد حمایتی از تصویب لوایح FATF داشته و مخالفان تصویب این لوایح را به باد ناسزا و تمسخر و خبرسازی آمدنیوزی می‌گرفته است.
گزاره دیگر آنکه آمدنیوز جریانی از سیاستمداران، رسانه‌ها، هنرمندان، ورزشکاران و... را تقویت می‌کرد که نخ تسبیح پیوند آنان مقابله و اعتراض در برابر موضع‌گیری‌های نظام در موضوعات مختلف بوده است. آمدنیوز حتی به ابزاری برای تسویه‌حساب‌های حزبی نیز تبدیل شده بود. با رصد اخبار آمدنیوز این گمان به ذهن متبادر می‌شد که برخی چهره‌های سیاسی برای تضعیف رقیب خود برخی اخبار «راست و دروغ» را در اختیار آمدنیوز قرار می‌دهند و با توجه به سبک آمدنیوز، از این رسانه برای بدنام کردن رقیب خود بهره می‌برند.
به طور کلی، حمایت از برخی سیاست‌های دولت همزمان با تلاش برای تحریک مردم به منظور اغتشاش و در نهایت توهم براندازی، حمایت از چهره‌های هنری که برخی ارزش‌های انقلابی و اصول نظام را در کارها و فعالیت‌های خود مورد هجمه قرار می‌دادند و حتی تقویت برخی چهره‌های تلویزیونی که در پازل فکری زم در جریان ضدانقلاب قرار می‌گرفتند و هجمه علیه چهره‌ها و سازمان‌هایی که به ظن او در راستای منافع جمهوری اسلامی قدم برمی‌داشتند، سیاست کلی آمدنیوز در حوزه خبر و تحلیل بوده است.
اما سؤال دیگر اینکه خط رسانه‌ای آمدنیوز چطور به پروژه نفود پیوند خورده است؟ آیا آن کسانی که از آمدنیوز منتفع می‌شدند به صورت مستقیم یا واسطه‌ای با این شبکه در ارتباط بودند و خود خبر یا تحلیل‌ها را در اختیار زم می‌گذاشتند؟ اشتراک منافع روح‌الله زم با این افراد بر سر چه موضوعاتی بوده است؟ آیا برخی سفارتخانه‌ها عامل پیوند دادن برخی هنرمندان یا اساتید دانشگاه‌ها با شبکه روح‌الله زم بوده‌اند؟شاید با اعلام جزئیات بیشتر از پرونده آمدنیوز بتوان به این سؤالات پاسخ داد.

        شبکه عنکبوتی آمدنیوز از سوی آمریکا و رژیم صهیونیستی حمایت می‌شد
      
فرمانده کل سپاه با تاکید بر اینکه جزئیات فروپاشی شبکه سست و عنکبوتی آمدنیوز به اطلاع مردم خواهد رسید، گفت: اعلام جزئیات این عملیات باید به نقطه‌ای برسد که برای مردم جذابیت داشته باشد. سرلشکر حسین سلامی، فرمانده کل سپاه پاسداران انقلاب اسلامی درباره اعلام جزئیات و پشت پرده دستگیری روح‌الله زم، سرشبکه رسانه معاند آمدنیوز، اظهار داشت: طبیعی است که پیشرفت‌های ما در زمینه کشف شبکه‌ای که از طرف آمریکایی‌ها، انگلیسی‌ها و صهیونیست‌ها حمایت و سازماندهی می‌شد به آگاهی مردم خواهد رسید. وی افزود: این حق مردم است که درباره این رویداد بزرگ که در حقیقت فروپاشی یک شبکه بزرگ و پیچیده عملیات روانی است آگاهی داشته باشند. البته این شبکه به ظاهر پیچیده است اما فاقد استحکام است و مانند لانه عنکبوت است. سرلشکر سلامی تاکید کرد: این شبکه هم یک شبکه عنکبوتی سست بود که فرو پاشید و ان‌شاءالله جزئیات آن به اطلاع مردم خواهد رسید. فرمانده کل سپاه درباره زمان و نحوه اعلام جزئیات این عملیات گفت: به هر شکل باید به نقطه‌ای برسد که برای مردم جذابیت داشته باشد و گفتیم اطلاعات را جوری به مردم بدهند که تازگی داشته باشد.
