
# ชาวเน็ตแห่ชื่นชม'น้องเอิร์ธ' บริจาคอวัยวะ'ช่วย4ชีวิต'

Published at: **2019-11-04T06:41:00+00:00**

Author: ****

Original: [เดลินิวส์](https://www.dailynews.co.th/regional/739919)


        ชาวเน็ตสุดซาบซึ้งใจ ขอชื่นชม "น้องเอิร์ธ" หนุ่มน้อยวัย 16 ปี หลังประสบอุบัติเหตุ จนครอบครัวตัวสินใจมอบหัวใจ ตับ และไต 2 ข้าง ช่วยเหลือผู้ป่วยได้อีก 4 ชีวิต
      
เมื่อวันที่ 4 พ.ย. ผู้สื่อข่าว "เดลินิวส์ออนไลน์" รายงานว่า โลกออนไลน์เกิดกระแสแชร์เรื่องราวสุดซาบซึ้งใจ ภายหลังจากที่ผู้ใช้เฟซบุ๊ก@Urassaya Nirasawong ระบุ "#ขอชื่นชมและไว้อาลัย "น้องเอิร์ธ" ผู้บริจาคอวัยวะ หัวใจ ตับ และไต 2 ข้าง เพื่อช่วยชีวิตผู้ป่วยรายอื่นถึง 4 ราย" โดยเป็นเรื่องราวของ "น้องเอิร์ธ-นายสิทธิกรกฤตย์ บำรุงจิต" หลังเกิดอุบัติเหตุขื่รถมอไซค์ ชนท้ายรถพ่วง 18 ล้อ ทำให้กระโหลกศรีษะแตก สมองบวม เมื่อเดือน ก.ค.2562 เข้ารับการรักษาในโรงพยาบาลถึง 3 แห่ง ก่อนถูกส่งต่อมาที่ รพ.จุฬาฯ เป็นแห่งที่ 4 แต่อาการไม่ดีขึ้น ก่อนแพทย์จะแจ้งให้พ่อแม่ทราบว่า "น้องเอิร์ธ #ก้านสมองตายแล้ว" ซึ่งทางแพทย์ได้พูดคุยกับคุณพ่อและคุณแม่ของน้องเอิร์ธว่า "สนใจจะบริจาคอวัยวะหรือไม่ เพราะก้านสมองตาย แต่อวัยวะยังสมบูรณ์ทุกอย่าง สามารถบริจาคเพื่อช่วยเหลือชีวิตผู้ป่วยคนอื่นให้มีชีวิตต่อไป #ยินดีที่จะบริจาคเพราะลูกชายร่างกายส่วนอื่นๆแข็งแรง "นายสุดใจ" ได้ตอบกับแพทย์ทันที ก่อนจะไปบอกให้ "น้องเอิร์ธ" ได้รับรู้ว่า...บริจาคอวัยวะเพื่อช่วยชีวิตคนอื่นต่อนะลูก เป็นบุญกุศลที่ยิ่งใหญ่ ลูกตายไปก็เอาอวัยวะไปไม่ได้ แต่เมื่อบริจาคแล้วลูกจะได้เอาบุญไปอีกภพหนึ่ง"
โดยมีกำหนดการพิธีสวดพระอภิธรรมและฌาปนกิจศพ "น้องเอิร์ธ" ที่วัดเขาไม้แก้ว และได้รับพระราชทานเพลิงศพ (เป็นกรณีพิเศษ) ณ เมรุสถานวัดเขาไม้แก้ว ต.เขาไม้แก้ว อ.บางละมุง จ.ชลบุรี "#เราคือผู้สูญเสียจริง_เราไปเผาทิ้งเป็นผงธุลี #แต่เราบริจาคและให้ชีวิตใหม่กับคนอื่นต่อไปได้อีกหลายชีวิต #ขอบุญกุศลที่ "น้องเอิร์ธ" หรือ "นายสิทธิกรกฤตย์ บำรุงจิต" ได้ทำไว้ จงส่งผลให้น้องได้ไปในภพภูมิที่ดี ไปเป็นเทวดาอยู่บนชั้นสวรรค์ รวมทั้งคุณพ่อคุณแม่ ที่ได้ร่วมสร้างบุญกุศลที่ยิ่งใหญ่นี้ ขอให้มีความเจริญ ชีวิตมีแต่ความสงบสุข ด้วยอำนาจแห่งบุญด้วยเทอญ" สำหรับ "น้องเอิร์ธ" นั้น เกิดเมื่อวันอังคารที่ 31 ธ.ค. 2545 อายุ 16 ปี เป็นลูกคนเดียวของ "นางธัญญา บำรุงจิต" และ "นายสุดใจ บำรุงจิต" อยู่บ้านเลขที่ 251/46 หมู่ที่ 1 บ้านหนองตาสน ต.เขาไม้แก้ว อ.บางละมุง จ.ชลบุรี จบการศึกษาตั่งแต่อนุบาล 1 ถึง ป.6 ที่โรงเรียนสว่างบริบูรณ์ อ.บางละมุง จ.ชลบุรี และจบชั้น ม.3 ที่โรงเรียนมารีวิทย์ บ่อวิน ต.บ่อวิน อ.ศรีราชา จ.ชลบุรี เข้าศึกษาระดับ ปวช. ที่วิทยาลัยเทคนิคบ้านค่าย ต.หนองละลอก อ.บ้านค่าย จ.ระยอง สาขาการไฟฟ้า ซึ่งน้องเอิร์ธเป็นเด็กร่าเริงแจ่มใส มีความกตัญญู มีสัมมาคารวะ อ่อนน้อมถ่อมตน เป็นเด็กมีจิตอาสา ชอบช่วยเหลือผู้อื่น ชอบเต้นชอบร้องเพลง เป็นที่รักของพ่อแม่ ญาติพี่น้อง และเพื่อนๆอีกด้วย..
ขอบคุณภาพและข้อมูลจาก @Urassaya Nirasawong
