
# Αδαμάντιος Μαντής: Από κρανιοεγκεφαλικές κακώσεις πέθανε ο 21χρονος πολίστας! Το πόρισμα του ιατροδικαστή και τα δύο σενάρια

Published at: **2019-11-06T23:15:20+00:00**

Author: ****

Original: [europost.gr](https://europost.gr/adamantios-mantis-apo-kranioegkefalikes-kakoseis-pethane-o-21chronos-polistas-to-porisma-toy-iatrodikasti-kai-ta-dyo-senaria/)

Από κακώσεις στο κεφάλι πέθανε ο άτυχος 21χρονος πολίστας Αδαμάντιος Μαντής, που έχασε τη ζωή του σε τροχαίο στην παραλιακή λεωφόρο Ποσειδώνος τα ξημερώματα της περασμένης Κυριακής.
Από το πόρισμα του ιατροδικαστή, σύμφωνα με τον τηλεοπτικό σταθμό Star, προκύπτουν δύο ερμηνείες, στις οποίες οι καταθέσεις αναμένεται να ρίξουν φως: είτε ο άτυχος άνδρας χτύπησε το κεφάλι του στο οδόστρωμα, μετά το ατύχημα, είτε χτύπησε το κεφάλι του στις μπάρες.
Ο 21χρονος δεν φέρει άλλα σοβαρά τραύματα, παρά μόνο στο κεφάλι.
Εξάλλου, οι πραγματογνώμονες προβληματίζονται από μία βλάβη στο μπροστινό μέρος του αυτοκινήτου, η οποία δεν προκλήθηκε από το τροχαίο δυστύχημα.
Υπενθυμίζεται ότι οι δύο νεαροί άκουσαν έναν περίεργο θόρυβο στο αυτοκίνητο και σταμάτησαν στην αριστερή λωρίδα ταχείας κυκλοφορίας, ώστε να ελέγξουν τι συνέβαινε.
Το ερώτημα που θα απαντηθεί είναι το εάν αυτή η βλάβη, που έχει εντοπιστεί, προκάλεσε τον θόρυβο, που οδήγησε τους δύο άνδρες στην απόφαση να σταματήσουν στην άκρη.
