
# पति ने पेट्रोल उड़ेलकर जिंदा जलाया, महिला नाले में कूदी

Published at: **2019-11-04T19:03:42+00:00**

Author: **हमारे संवाददाता ,मेरठ।**

Original: [https://www.livehindustan.com](https://www.livehindustan.com/national/story-husband-burnt-alive-wife-by-pouring-petrol-woman-jumped-into-drain-2832308.html)

रजबन बाजार में दहेज लोभी दानवों ने विवाहिता पर पेट्रोल उड़ेलकर उसे जिंदा जला दिया। विवाहिता अपनी जान बचाने के लिए नाले में कूद गई और वह बेहोश हो गई। आसपास के लोगों ने उसे झुलसी हुई हालत में मेडिकल में भर्ती कराया। हालत बिगड़ने पर डाक्टरों ने उसे दिल्ली सफदरजंग हास्पिटल रेफर कर दिया है। डाक्टरों ने बताया कि वह 70 प्रतिशत झुलस गई है। रजबन छोटा बाजार निवासी अर्चना पुत्री बलदेवी की शादी लाल क्वार्टर कॉलोनी निवासी रघु के साथ पांच साल पहले हुई थी।
आरोप है कि शादी के बाद से रघु ने उससे दहेज की मांग शुरू कर दी। कई बार पुलिस ने समझौता करा उसे घर भी भेज दिया था। पिछले पांच दिन से अर्चना अपने घर आई हुई थी। सोमवार को रघु उसे अपने साथ ले गया। आरोप है कि सोमवार सुबह 11 बजे करीब रघु और उसका भाई विशाल एक बोतल में पेट्रोल लेकर आए। अर्चना को कमरे में बंद कर दिया। जिंदा जलाने के लिए अर्चना के ऊपर पेट्रोल उड़ेल दिया और माचिस की जलती तिल्ली फेंक दी। अर्चना को लपटों ने घेर लिया।
लपटों में घिरी अर्चनी चीखते हुए और दरवाजा तोड़ते हुए घर से बाहर दौड़ी तो यह देख मौके पर मौजूद लोग सिहर उठे।  आग में घिरी अर्चना ने अपनी जान बचाने को पास ही बह रहे नाले में छलांग लगा दी। आसपास के लोगों ने उसे झुलसी हुई हालत में बाहर निकाला और मेडिकल में भर्ती कराया। जहां से उसे सफदरजंग रेफर कर दिया गया। अर्चना की हालत गंभीर बताई जा रही है। 
मौके पर नहीं पहुंची पुलिस, आरोपियों के पक्ष में उतरी  विवाहिता को जिंदा जलाने की सूचना पर पुलिस घटनास्थल तक नहीं पहुंची। जब युवती के परिजनों ने सौ नंबर पर फोन किया तो सदर थाने की पुलिस उल्टे आरोपी पक्ष की तरफ उतर आई।  कई घंटे बीतने के बाद पीड़िता के बयान तक लेने पुलिस नहीं पहुंची। 
