
# Migranti, Italia chiede a Libia commissione per modifiche Memorandum

Published at: **2019-11-01T22:00:00+00:00**

Author: **Valentina Santarpia**

Original: [Corriere della Sera](https://www.corriere.it/cronache/19_novembre_02/migranti-italia-chiede-libia-commissione-modifiche-memorandum-e8df1ea4-fd72-11e9-8a58-4dee50fcf96c.shtml)

L'Italia ha chiesto al Governo di Tripoli una commissione per modificare il memorandum d'intesa sui migranti. Lo rendono noto fonti di governo. In particolare, le richieste verteranno sul rispetto dei diritti umani nei centri di accoglienza dei migranti irregolari, spiegano le fonti. Nello specifico il governo Conte ha già avanzato la richiesta di riunire la commissione congiunta dei due Paesi ed avviare la trattativa per definire le modifiche. Ma sembra evidente che la revisione non sarà né facile né indolore. «Stracciare il Memorandum, come qualcuno propone, vuole dire restare a guardare da lontano le atrocità commesse in Libia. Per fare un piano di evacuazione straordinaria e chiudere i campi serve il Memorandum. Strappandolo ci si lava la coscienza ma la situazione resta come è», avverte su Twitter Lia Quartapelle, capogruppo del Pd in Commissione Esteri. Per ora dalla Libia arriva una risposta cauta: «Quando riceveremo le proposte, le verificheremo in base agli interessi libici», dice all'Agi il portavoce del ministero degli Esteri di Tripoli, Mohammed al Qablawi.
Il Memorandum d'intesa Italia-Libia venne firmato nel febbraio 2017 dall'allora presidente del Consiglio dei ministri Paolo Gentiloni e dal primo ministro del governo di riconciliazione nazionale libico al-Serraj. L'accordo, che ufficialmente disciplina «la cooperazione nel campo dello sviluppo», «il contrasto all'immigrazione illegale, al traffico di esseri umani e al contrabbando» e «il rafforzamento della sicurezza delle frontiere tra lo Stato della Libia e la Repubblica Italiana», fu raggiunto nell'ambito della crisi europea dei migranti e della guerra civile libica, quando a sbarcare sulle coste italiane erano decine di migliaia di uomini, donne e bambini. Gli aiuti economici e il supporto addestrativo e di mezzi garantiti dall'Italia alla Guardia costiera di Tripoli, numeri alla mano, hanno sicuramente aiutato a ridurre drasticamente gli arrivi ma la Libia non sembra essere riuscita a migliorare, come promesso, le condizioni di vita dei migranti ammassati nei Centri di accoglienza. Centri ai quali le Nazioni Unite e le organizzazioni umanitarie hanno sì accesso, ma solo in modo molto limitato, come largamente documentato da rapporti governativi e da reportage giornalistici. A far discutere è soprattutto il ruolo della Guardia costiera libica, che secondo diverse fonti sarebbe formata almeno in parte da milizie locali colluse con i trafficanti. Ma proprio il portavoce della Guardia costiera libica, l'ammiraglio Ayoub Qassem, sottolinea che il memorandum «è nell'interesse dell'Italia tanto quanto lo è per la Libia perché queste due nazioni sono le prime vittime delle migrazioni incontrollate nel Mediterraneo» e che «non fare accordi andrebbe a beneficio di chi vuole sommergere i nostri Paesi di migranti irregolari».
Il 2 novembre, tre mesi prima della scadenza e in assenza di diverse indicazioni, il Memorandum, fortemente voluto dall'allora ministro dell'Interno Marco Minniti, si rinnoverà tacitamente per altri tre anni: e questo negli ultimi giorni ha contribuito ad allargare la platea dei contrari, un fronte trasversale che comprende le Organizzazioni non governative, le associazioni che tutelano i diritti dei migranti e i diritti umani in genere e parlamentari di Pd e Leu. Il ministro dell'Interno, Luciana Lamorgese, ha spiegato che sul Memorandum «decide il governo» e in question time alla Camera il ministro degli Esteri Luigi Di Maio ha assicurato che si «sta lavorando per modificarlo in meglio», in particolare «nella parte riguardante le condizioni dei Centri di detenzione». Ma in molti temono che qualche «ritocco» non basterà a cancellare gli orrori dei centri, spesso teatro di compravendite di esseri umani, torture, violenze sessuali, stupri e abusi di ogni tipo.
Intanto tra la notte scorsa e questa mattina, circa 200 persone in difficoltà sono state tratte in salvo e sono ora sull'imbarcazione battente bandiera italiana Asso Trenta in acque internazionali. Le autorità italiane sono state avvertite. Le persone scappavano dalla Libia e non possono farvi ritorno. Hanno bisogno di essere portati in Europa», scrive su Twitter Alarm Phone, il servizio telefonico dedicato alle persone in difficoltà in mare. In questo momento la nave si trova al largo di Tripoli.
