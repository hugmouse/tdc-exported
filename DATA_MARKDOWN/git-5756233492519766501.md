
# استراماچونی: باید مثل بازی با تراکتور گرسنه باشیم/ از تعریف علی پروین ممنونم

Published at: **2019-11-04T02:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619758/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%A7%DB%8C%D8%AF-%D9%85%D8%AB%D9%84-%D8%A8%D8%A7%D8%B2%DB%8C-%D8%A8%D8%A7-%D8%AA%D8%B1%D8%A7%DA%A9%D8%AA%D9%88%D8%B1-%DA%AF%D8%B1%D8%B3%D9%86%D9%87-%D8%A8%D8%A7%D8%B4%DB%8C%D9%85-%D8%A7%D8%B2-%D8%AA%D8%B9%D8%B1%DB%8C%D9%81-%D8%B9%D9%84%DB%8C-%D9%BE%D8%B1%D9%88%DB%8C%D9%86-%D9%85%D9%85%D9%86%D9%88%D9%86%D9%85)


        سرمربی استقلال با بیان اینکه دیدار این تیم با صنعت نفت مهمترین بازی آبی‌پوشان از ابتدای فصل محسوب می‌شود، گفت: هنوز کار خاصی نکرده‌ایم و باید مثل مسابقه با تراکتور گرسنه و آماده باشیم.
      

        آفتاب‌‌نیوز :
      
آندره استراماچونی در حاشیه تمرین تیم فوتبال استقلال در جمع خبرنگاران با اشاره به برد پرگل مقابل تراکتور در هفته نهم لیگ برتر، گفت: پیروزی مهمی برای ما بود. مهمتر از همه این بود که با ذهنیت خوبی بازی کردیم. بازی بعدی ما هم با صنعت نفت سخت است. باتوجه به دیدگاهی که مردم ابتدای فصل داشتند فکر می کنم نفت توانسته لیگ را سورپرایز کند. آنها خوب فوتبال بازی می کنند. شخصیت و مدل تیمشان طوری است که می توانند برای ما دردسرساز شوند. باید صد درصد توانمان را برای پیروزی بگذاریم.
سرمربی استقلال درباره احتمال مغرور شدن بازیکنان تیمش از بردهای پیاپی تصریح کرد: این همان چیزی است که الان گفتم. قطعا شب بازی با تراکتور خوشحال بودیم ولی باید بعد از دیدار با تراکتور دوباره مثل آن بازی گرسنه و آماده باشیم. هنوز کار خاصی نکرده ایم و صنعت نفت مهمترین بازی من از زمان حضورم در استقلال است.
استراماچونی درباره راز موفقیتش در استقلال و بردهای متوالی با این تیم گفت: نسبت به ابتدای فصل ذهنیت بازیکنان را تغییر دادیم و بازی به بازی پیشرفت می کنیم. مسیر طولانی است و باید پیشرفت کنیم. نباید اشتباهاتی که قبلا انجام می شد، تکرار شود.
وی در خصوص هت تریک شیخ دیاباته مقابل تراکتور و اینکه می توانست گل های بیشتری هم به ثمر برساند، یادآور شد: متاسفانه او آسانترین موقعیت را از دست داد ولی مظاهری (دروازه بان تراکتور) هم سیو خوبی داشت. به خاطر اینکه با سه مهاجم بازی می کردیم، بازیکن به اندازه کافی نداریم. در ابتدای فصل یک مقدار مشکلات داشتیم. با نبود محسن کریمی و داریوش شجاعیان هم مشکل داریم. امیدوارم دیگر تا آخر فصل مشکل دیگری نداشته باشیم چون تا پایان فصل ادامه کار سخت است.
سرمربی استقلال درباره عملکرد مدافعان تیمش و نگرانی از این بابت یادآور شد: همانطور که گفتم هنوز کار زیادی برای انجام دادن داریم. ولی بین خودمان می دانیم باید چه کار کنیم و این را در رسانه ها عنوان نمی کنم.
استراماچونی در پاسخ به سئوالی مبنی بر تعریف علی پروین اسطوره پرسپولیس از وی گفت: به تمام اسطوره های کشور احترام می گذارم. پروین که اسطوره پرسپولیس است، حتما اسطوره ایران هم هست. ممنون هستم. در مسیری که هستیم از ما تعریف می شود و حتی نقد هم می شویم ولی این نباید روی ما تاثیر بگذارد و باید مسیرمان را ادامه بدهیم.
