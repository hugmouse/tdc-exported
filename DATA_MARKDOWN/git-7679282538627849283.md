
# BCCI अध्यक्ष गांगुली ने बताया कैसे बढ़ाई जाएगी रवि शास्त्री की जिम्मेदारी

Published at: **2019-11-01T09:40:20+00:00**

Author: **कोलकाता,कोलकाता**

Original: [https://www.livehindustan.com](https://www.livehindustan.com/cricket/story-bcci-president-sourav-ganguly-ne-bataya-ki-kis-tarah-se-ravi-shastri-ki-zimmedari-badhai-jaayegi-2826700.html)

भारतीय क्रिकेट कंट्रोल बोर्ड (बीसीसीआई) के नए अध्यक्ष सौरव गांगुली ने बताया है कि टीम इंडिया के हेड कोच रवि शास्त्री की जिम्मेदारी कैसे बढ़ाई जाएगी। उन्होंने कहा कि शास्त्री को कहा जाएगा कि जब तक वो कोच हैं तब तक वो राष्ट्रीय क्रिकेट अकादमी में प्रतिभाओं को निखारने में ज्यादा योगदान दें।
शास्त्री का नया अनुबंध 2021 विश्व टी20 तक का है, लेकिन उनके करार की शर्तों में 10 करोड़ रुपये के सालाना वेतन के साथ केवल भारतीय टीम के साथ काम करना शामिल है। गांगुली ने कहा, 'हम ऐसी व्यवस्था भी बनाएंगे जिसमें रवि को एनसीए के साथ ज्यादा योगदान करने के लिए कहा जाएगा, जब तक वो कोच हैं। हम इसे एक अच्छा सेंटर ऑफ एक्सीलेंस बनाएंगे। हमारे पास राहुल द्रविड़ हैं, पारस म्हाम्ब्रे और भरत अरुण भी हैं।'
गांगुली ने कहा कि शास्त्री कोच के तौर पर अच्छा कर रहे हैं हालांकि भारतीयों को वैश्विक टूर्नामेंट की अंतिम बाधा नहीं कर पाने की समस्या को दूर करने की जरूरत है। उन्होंने कहा, 'उन्होंने टीम के साथ अच्छा किया है। वो अगले दो साल तक हमारे साथ रहेंगे। जैसा कि मैंने कहा कि भारत को एक विश्व (आईसीसी) टूर्नामेंट जीतने की जरूरत है। उनमें काबिलियत है।' गांगुली ने कहा, 'वे 2017 में चैम्पियंस ट्रॉफी के फाइनल में पहुंचे थे जिसमें वे पाकिस्तान से हार गए और फिर वे विश्व कप सेमीफाइनल में हार गए। ये टीम अच्छी है और उसे सिर्फ अंतिम बाधा पार करने की जरूरत है।'
