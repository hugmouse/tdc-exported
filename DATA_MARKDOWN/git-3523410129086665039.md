
# 
        همه دستگاه‌ها وظیفه پیشگیری از وقوع جرم دارند
      

Published at: **2019-11-02T21:33:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637617/%D9%87%D9%85%D9%87-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D9%88%D8%B8%DB%8C%D9%81%D9%87-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D9%88%D9%82%D9%88%D8%B9-%D8%AC%D8%B1%D9%85-%D8%AF%D8%A7%D8%B1%D9%86%D8%AF)

به گزارش بولتن نیوز، آیت الله سید ابراهیم رئیسی در نشست هم اندیشی با نخبگان و فعالان حوزه آسیب های اجتماعی که بعد از ظهر امروز برگزار شد، با اشاره به اهمیت رابطه بین دانشگاه و قوه قضائیه گفت: نکات بسیار خوبی بیان شد واین نکات ان شاالله مورد استفاده دوستان در گروه های اندیشه ورز قرار گیرد.
وی افزود: ارتباط بین دانشگاه و قوه قضاییه در حوزه نظارت و قضاوت باید وجود داشته باشد. با توجه به وظیفه‌ای که قانون اساسی برای قوه قضائیه در حوزه پیشگیری از وقوع جرم مشخص کرده است، حتما این ارتباط می تواند تاثیر گذار باشد تا یک کار علمی و با اتقان بیشتری انجام شود.
رئیس قوه قضاییه به اهمیت موضوع پیشگیری از وقوع جرم اشاره و تصریح کرد: هیچ دستگاهی را در کشور نمی‌شناسم مگر اینکه وظیفه پیشگیری از وقوع جرم و آسیب را در جامعه عهده دار باشد.
رئیسی اظهار کرد: اگردستگاه‌های اقتصادی، تصمیم سازی و تصمیم گیری درستی در حوزه مسائل اقتصادی نداشته باشند این موضوع به میلیون‌ها چک بلامحل تبدیل می‌شود که یک بخش آن به دستگاه قضایی وارد و بخشی دیگر به بحران اجتماعی، اقتصادی و مشکل در بازار تبدیل می‌شود.
رئیس دستگاه قضا آسیب‌های اجتماعی را یک واقعیت دانست و گفت: باید به دور از هرگونه سیاه‌نمایی واقعیات را دید و واقع‌نگر بود. در این حوزه نه خوش‌بینی و نه بدبینی درست نیست و باید واقعیات را دید و با آسیب‌های اجتماعی باید آسیب‌شناسانه و نه به عنوان یک بحران اجتماعی برخورد کرد.
رئیسی گفت: حتی به افرادی که آسیب در آنها به جرم تبدیل و باید محاکمه شوند باید به عنوان یک آسیب‌دیده اجتماعی نگاه کرد لذا نگاه ما در این حوزه کاملا اصلاحی و ترمیمی است.
رئیس قوه قضائیه تأکید کرد: زندان باید محل بازاجتماعی شدن افراد باشد.
وی با بیان اینکه علل بروز آسیبهای اجتماعی باید مورد بررسی قرار گیرد، اظهار داشت: به طور قطع بیکاری،مسائل اخلاقی، دوری از معنویت و اخلاق، عدم مدیریت فضای مجازی،مسئولیت‌ناپذیری و قانون‌گریزی می‌تواند از عوامل به وجود آوردن آسیبهای اجتماعی باشد و به طور حتم علل بروز آسیب‌های اجتماعی باید توسط جامعه‌شناسان و روانشناسان مورد بررسی قرار گیرد و قطعا این بررسی‌ها مفید خواهد بود.
رئیسی بیان کرد: در بحث آسیب‌های اجتماعی سخن بی‌عملی و نداشتن یک برنامه مشخص و عمل است. در حوزه آسیب‌های اجتماعی قوانین مناسب وجود دارد.
رئیس دستگاه قضا افزود: در بحث آسیب‌های اجتماعی بسیاری از بخش‌ها قبل از قوه قضائیه باید وارد شوند به عنوان مثال نقش قوه قضائیه در پیشگیری مواردی مانند طلاق مهم است اما همه می‌دانیم که اگر نهاد خانواده مستحکم باشد پرونده‌های طلاق کاهش می‌یابد.
وی با بیان اینکه آمارها در حوزه آسیبهای اجتماعی مختلف است، گفت: واقعیت را کسی می‌تواند منکر شود و ما باید تلاش کنیم آسیب‌ها به حداقل ممکن برسد و در این رابطه نباید به سازمان و دستگاه خاصی فقط نگاه کنیم بلکه باید به مجموعه دست‌اندرکاران در این رابطه بپردازیم و علی‌القاعده دستگاه و سازمانی که امکانات بیشتری در اختیار دارد مسئولیت بیشتری نیز برعهده اوست.
رئیس قوه قضائیه با بیان اینکه برای پیشگیری از وقوع جرم و کاهش آسیب‌های اجتماعی باید شاخص تعریف کنیم گفت: به طور قطع شاخص، فرهنگ و آموزه‌های اسلامی و ملی است.
رئیسی تصریح کرد: فقر محصول بی‌عدالتی اجتماعی و اقتصادی است و در همین رابطه دستگاه‌های اجرایی در این راستا وظایف سنگینی بر عهده دارند.
