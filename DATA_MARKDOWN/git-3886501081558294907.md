
# Vučić: Srbija nema nameru da nabavlja S-400, ali će nastaviti da se naoružava

Published at: **2019-11-05T22:15:03+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118922-vucic-srbija-nema-nameru-da-nabavlja-s-400-ali-ce-nastaviti-da-se-naoruzava?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Predsednik Srbije Aleksandar Vučić izjavio je večeras u Beogradu da Srbija nema nameru da nabavlja ruski raketni sistem S-400 jer nema novac za to, ali da će nastaviti da se naoružava opremom zbog koje joj ne prete američke sankcije."Imamo avijaciju koja je mnogo jača nego što je bila ranije, pojačavaćemo se i u protivvazdušnoj odbrani, i sa pancirom, i drugim stvarima koje nisu na listi za (američke) sankcije. Ja sam odgovoran čovek, pregledam 100 puta te papire, pogledam šta je na listi za sankcije, kako da se provučemo kao 'kuče kroz tarabu', vodim računa da Srbija bude sve jača", rekao je Vučić na RTS u emisiji Upitnik.On je kazao da Srbija nije glupa, da nikog neće da napada, ali da neće dozvoliti "da bude bambi za klanje"."Nabavljamo samo defanzivno oružje, zaboravite na to da budemo kao moj deda i svi drugi kad ih ustaše samo povedu iz kuće pa ih ubiju jednim metkom ili maljem u glavu", naveo je Vučić.On je rekao da je Srbija mala zemlja okružena članicama NATO, da se naoružava "zato što je slobodna i hoće da ostane slobodna", i da joj ne pada na pamet da nekog napada."Mi svoje nebo i svoju zemlju nikom nećemo da damo. Mi ćemo da gradimo prijateljstva i dobre odnose, ali nećemo da budemo bambi da nas svi progutaju kad im padne na pamet. Neću da dozvolim sebi onu vrstu neodgovornosti koju smo sebi dozvolili devedesetih, da budemo toliko slabi da ne možemo ni da pokušamo da se branimo", kazao je predsednik Srbije.Upitan zašto je juče na konferenciji za novinare sa specijalnim izaslanikom američkog državnog sekretara za Zapadni Balkan Metjuom Palmerom prećutao njegovu nedavnu poruku da Srbija neće ući u EU dok ne prizna nezavisnost Kosova, Vučić je rekao da nije govorio o tome zato što je "hiljadu puta ranije" to rekao, ali je dodao da je pred Palmerom kazao da su "i Amerikanci, i Nemci i Englezi pogazili sve principe vladavine prava formiranjem vojske Kosova"."Amerikanci nisu nikad menjali poziciju i politiku, uvek su tražili od Srbije da prizna Kosovo, odnosno oni traže obostrano priznanje, ali to je eufemizam za srpsko priznanje Kosova", kazao je Vučić.On je rekao da "ne bi odbacio mogućnost" da će SAD uticati na EU da pojača pritisak na Srbiju i da je moguće da će EU zauzeti stav da je priznanje Kosova uslov za evropske integracije Srbije.Kazao je i da sa Amerikancima može otvoreno da se razgovara, da Srbija sa SAD zna na čemu je pa može da kaže šta neće, a da on "više ne zna šta je čija politika u Evropi".Vučić je za Palmera rekao da je "inteligentan čovek, profesionalac koji dobro radi svoj posao", dok je za specijalnog izaslanika američkog predsednika za dijalog Beograda i Prištine Ričarda Grenela kazao da ima "čudesnu energiju" i "ideje za podizanje ekonomije celog Balkana".Predsednik Srbije je ponovio da je za nastavak dijalog Beograda i Prištine uslov da Kosovo ukine takse na uvoz robe iz Srbije i dodao da je prekid kampanje Beograda za povlačenje priznanja nezavisnosti Kosova moguć jedino ako Priština obustavi kampanju za dobijanje novih priznanja.
