
# توضیح رئیس بیمارستان رجایی شیراز در مورد یک عمل جراحی اشتباه

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697291/%D8%AA%D9%88%D8%B6%DB%8C%D8%AD-%D8%B1%D8%A6%DB%8C%D8%B3-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%B1%D8%AC%D8%A7%DB%8C%DB%8C-%D8%B4%DB%8C%D8%B1%D8%A7%D8%B2-%D8%AF%D8%B1-%D9%85%D9%88%D8%B1%D8%AF-%DB%8C%DA%A9-%D8%B9%D9%85%D9%84-%D8%AC%D8%B1%D8%A7%D8%AD%DB%8C-%D8%A7%D8%B4%D8%AA%D8%A8%D8%A7%D9%87)

رئیس بیمارستان شهید رجایی شیراز با تایید خبر منتشر شده در فضای مجازی پیرامون عمل جراحی اشتباه بر روی دست یک بیمار در این بیمارستان، ضمن عذرخواهی از بیمار و خانواده او، یادآور شد که این حادثه مربوط به مهرماه بوده و موضوع در دست بررسی است و با خاطی برخورد خواهد شد!
دکتر سید امیررضا مصباحی با یادآوری اینکه این عمل جراحی اشتباه مهرماه حادث شده است، توضیح داد: یک بیمار به نام الف-ک. پنج شنبه بیست و پنجم مهل امسال برای عمل جراحی شکستگی ناحیه مچ دست و پین گذاری از راه پوست (بدون ایجاد شکاف در محل شکستگی) به اتاق عمل انتقال داده می‌شود و براثر اشتباهات فردی، جراحی در سمت اشتباه انجام شده است!
به گزارش ایسنا به نقل از روابط عمومی علوم پزشکی شیراز، رئیس بیمارستان رجایی اعلام کرد: به محض اطلاع مسئولان ارشد بیمارستان از احتمال این خطا، نشست بررسی ریشه ای عارضه (RCA)در محل بیمارستان تشکیل و یک روز پس از انجام جراحی، تمامی اطلاعات و مستندات مربوطه در سامانه وزارت بهداشت ثبت شد.
او افزود: در حال حاضر و بدون در نظر گرفتن شکایت بیمار و همراهان، مسئولان بیمارستان و دانشگاه علوم پزشکی شیراز به صورت جدی و با قاطعیت پیگیر این مسئله بوده و به محض دریافت نتیجه و مشخص شدن افراد خاطی، برخورد قاطع و قانونی با مقصر یا مقصران این حادثه انجام می شود.
رئیس بیمارستان شهید رجایی ادامه داد: بیمارستان در خصوص درمان شکستگی دست بیمار هیچ هزینه ای دریافت نکرده است، همچنین مراحل درمان دیگر مشکلات بیمار از جمله مشکلات تنفسی که بسیار شدید بوده و حیات این بیمار را در خطر جدی قرار داده بود که با تلاش همکاران بدون هیچ عارضه و به بهترین وجه ممکن انجام و تخفیفات حداکثری نیز اعمال شد.
او اضافه کرد: در زمینه ایجاد خطاهای پزشکی، عوامل مختلفی دخیل بوده و پروسه جراحی یک بیمار پیچیده و با درگیری گروه ها، افراد و بخش های مختلف در بیمارستان انجام می‌شود که در هر مرحله، امکان بروز خطای انسانی وجود دارد.
مصباحی اعلام کرد: در پیشرفته ترین مراکز پزشکی دنیا بر اساس شواهد علمی و مستندات موجود در مقالات مختلف، از بین هر پنجاه تا صد هزار عمل جراحی انجام شده، یک مورد خطا در زمینه محل اشتباه جراحی اتفاق می‌افتد، حال آنکه چنین اشتباهی برای اولی بار از بدو تاسیس بیمارستان شهید رجایی در این مرکز حادث شده و خوشبختانه تبعات و عوارض جسمی برای بیمار در پی نداشته است.
رئیس بیمارستان شهید رجایی ضمن پوزش از بیمار و خانواده او، از عموم هموطنان تقاضا کرد اخبار و گزارش‌های مربوط به نظام سلامت را تنها با مستندات قانونی و از رسانه های معتبر نظام سلامت پیگیری کنند.
او ادامه داد: بیمارستان امتیاز و فوریت های جراحی شهید رجایی به عنوان قطب ریفرال جنوب کشور و تنها مرکز ترومای جنوب، خدمات ارزنده ای را ماهیانه به بیش از دو هزار مصدوم استان فارس و استان های همجوار ارائه می دهد که بر اساس شواهد موجود، خدمات این مرکز بر اساس استانداردهای روز دنیا و با کیفیت بسیار مناسب ارائه می شود.
رئیس بیمارستان شهید رجایی افزود: ماهیانه بیش از یک هزار عمل جراحی مختلف و پیچیده و بسیار حساس در این مرکز به انجام می رسد که با توجه به نوع مراجعان در سطح کشور و منطقه کم نظیر است.
