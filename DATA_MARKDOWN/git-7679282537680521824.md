
# मधेपुरा में बिहार सरकार की मंत्री बीमा भारती के बेटे पर गोलीबारी, केस दर्ज

Published at: **2019-11-04T10:54:37+00:00**

Author: **चौसा (मधेपुरा) निज संवाददाता**

Original: [https://www.livehindustan.com](https://www.livehindustan.com/bihar/bhagalpur/story-attack-on-son-and-nephew-of-bihar-government-minister-bima-bharti-in-madhepura-2831145.html)

मधेपुरा में बिहार सरकार की गन्ना उद्योग मंत्री बीमा भारती के बेटे और भतीजे पर गोलीबारी कर जानलेवा हमला करने का मामला प्रकाश में आया है। घटना शनिवार की देर रात चौसा-उदाकिशुनगंज निर्माणाधीन स्टेट हाइवे पर भटगामा जीरोमाइल के पास की बतायी गयी है। मंत्री बीमा भारती ने चौसा थाना पहुंचकर एसपी से फोन पर बात कर ओरोपियों को गिरफ्तार करने की मांग की। प्रभारी थानाध्यक्ष महेश कुमार रजक ने बताया कि अरजपुर पश्चिमी पंचायत के पूर्व मुखिया सुशील कुमार यादव सहित लगभग दस से अधिक लोगों के खिलाफ एफआईआर दर्ज कर मामले की जांच शुरू कर दी गयी है। दूसरी तरफ इसी घटना में पूर्व मुखिया सुशील कुमार यादव के पक्ष से मंत्री बीमा भारती के बेटे और भतीजे पर भी मारपीट और गोलीबारी करने की प्राथमिकी दर्ज करायी गयी है।
रविवार को उदाकिशुनगंज के एसडीपीओ सीपी यादव ने घटनास्थल पर पहुंच कर मामले की जांच की। बताया गया कि राज्य सरकार की गन्ना उद्योग मंत्री बीमा भारती का बेटा राज कुमार और भतीजा संजय कुमार शुक्रवार को भागलपुर जिले के नवगछिया के श्रीपुर से एक चारपहिया वाहन से अपने घर पूर्णिया जिले के ज्ञानपुर भिट्ठा वापस लौट रहे थे। इसी दौरान भटगामा जीरोमाइल के पास अरजपुर पश्चिमी पंचायत के पूर्व मुखिया सुशील कुमार यादव सहित 10 से अधिक लोगों ने मिलकर मंत्री बीमा भारती के बेटे राज कुमार और भतीजा संजय कुमार के वाहन को रोक दिया। बिना कारण बताए लाठी-डंडे से उनलोगों ने मारपीट शुरू कर दी। घटना का विरोध करने पर उन लोगों ने मंत्री के बेटे और भतीजे को जान करने की नीयत से गोलीबारी भी की। वहीं पूर्व मुखिया सुशील कुमार यादव के पक्ष से चिक्कू कुमार ने मंत्री के बेटे और भतीजे पर गोलीबारी करते हुए करीब 50 हजार रुपये छीनने और मारपीट करने का आरोप लगाया है।
एसडीपीओ सीपी यादव ने बताया कि दोनों पक्षों की ओर से चौसा थाने में प्राथमिकी दर्ज करायी गयी है। घटना की हरेक बिंद पर जांच की जा रही है। किसी भी पक्ष से गोलीबारी नहीं हुई है। 
