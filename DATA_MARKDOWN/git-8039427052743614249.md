
# రాజధాని నిర్వీర్యానికి కుట్ర!

Published at: **2019-11-07T03:39:58+00:00**

Author: ****

Original: [Andhrajyothy](https://www.andhrajyothy.com/artical?SID=948419)

ADVT
తుళ్లూరు: హైదరాబాద్‌లో సీఎం జగన్‌ బినామీ ఆస్తుల విలువ పెంచుకోవడానికే ప్రజా రాజధాని అమరావతిపై నోరు మెదపడం లేదని టీడీపీ ప్రజాప్రతినిధులు మండిపడ్డారు. అమరావతిలో అవినీతి జరిగిందని రాజధాని విషయాన్ని పక్కదారి పట్టించారని ధ్వజమెత్తారు. ఆరు నెలల్లో అవినీతిపై పీకింది ఏమీ లేదని, రాజఽధానిని మాత్రం నిర్వీర్యం చేయడమే లక్ష్యంగా పెట్టుకున్నారని విరుచుకుపడ్డారు. బుధవారం రాజధానిలో టీడీపీ ఎమ్మెల్యేలు, మాజీ ఎమ్మెల్యేలు, మాజీ మంత్రులు రైతులతో కలసి పర్యటించారు. రాయపూడి సీడ్‌ రోడ్డు పక్కన నిర్మాణం పూర్తి కావచ్చిన ఎమ్మెల్యే క్వార్టర్స్‌, ఐఏఎస్‌, ఐపీఎస్‌, ఎన్జీవో ఇళ్ల టవర్లను వారు పరిశీలించారు. రాజధానిలో అంతా గ్రాఫిక్స్‌ చూపుతున్నారని పురపాలక మంత్రి బొత్స సత్యనారాయణ ప్రకటనలు చేయడంతో టీడీపీ అధినేత చంద్రబాబు ఆదేశాల మేరకు రాజధానిలో వీరు పర్యటించారు. పర్యటన అనంతరం టీడీఎల్పీ ఉపనేతలు అచ్చెన్నాయుడు, రామానాయుడు, గుంటూరు ఎంపీ గల్లా జయదేవ్‌, మాజీ మంత్రులు పి.నారాయణ, దేవినేని ఉమ, మాజీ ఎమ్మెల్యే శ్రావణ్‌కుమార్‌ తదితరులు ఆ నిర్మాణాల వద్దే విలేకరులతో మాట్లాడారు. ‘బొత్స రాజధానిలో ప్రత్యక్షంగా ఎప్పుడూ పర్యటించలేదు. ఎక్కడో కూర్చుని మాట్లాడితే సరిపోతుందా? టీడీపీ హయాంలో రాజధానిలో పేదలకు ఐదు వేల మందికి ఇళ్లు నిర్మించాం. వాటిని పేదలకు ఇవ్వకుండా జగన్‌ ప్రభుత్వం అంతే ఉంచింది. రాజధానిని నిర్వీర్యం చేయాలని భావిస్తోంది.
 హైదరాబాద్‌లో జగన్‌ బినామీ ఆస్తుల విలువ పెంచుకోవడానికి ప్రజా రాజధాని గురించి మాట్లాడకుండా మౌనంగా ఉంటున్నారు. రాజధానిలో గ్రాఫిక్‌ కట్టడాలు చూపిస్తున్నారని మంత్రి బొత్స చేసిన వ్యాఖ్యలు వెనక్కి తీసుకొని రాష్ట్ర ప్రజలకు క్షమాపణ చెప్పాలి. ఒక్క ఇటుక పెట్టలేదంటారా? రాజధానిలో ఏమీ జరగలేదంటారా? నిర్మాణాలు పెద్ద ఎత్తున జరిగాయి. హైకోర్టు నిర్మాణం, పెద్ద పెద్ద రోడ్డు నిర్మాణాలు, అధికారుల ఇళ్ల నిర్మాణాలు, శాశ్వత సచివాలయం టవర్లకు బేస్‌మట్టం పనులు, ఎన్జీవోల ఇళ్ల నిర్మాణాలు జరిగాయి. కట్టిన ఇవన్నీ అబద్ధమా? హైకోర్టు నిర్మాణం కూడా గ్రాఫిక్స్‌ అయితే నిర్వహణ కూడా అబద్ధమేనా? చాలెంజ్‌.. ఇవన్నీ మేం ప్రత్యక్షంగా చూపుతాం. బొత్స స్వీకరిస్తారా..’ అని టీడీఎల్పీ ఉపనేత అచ్చెన్నాయుడు సవాల్‌ విసిరారు. తాము కట్టిన నిర్మాణాలు చూపించలేకపోతే లెంపలేసుకొని క్షమాపణ చెబుతామని.. మరి బొత్స ఏం చేస్తారని ప్రశ్నించారు. రాజధాని కోసం 33 వేల ఎకరాలిచ్చిన రైతుల త్యాగాలకు గుర్తింపు లేకుండా అమరావతిని నిర్వీర్యం చేయడానికి కుట్ర పన్నారని ఆరోపించారు. రాజధాని నిర్మాణ కంపెనీల్లో ఉంచిన ఇసుక, కంకరును వైసీపీ దొంగలు దోచుకెళ్తున్నారని ఆరోపించారు. 

        ఇక ఎవరూ భూమి ఇవ్వరు: నారాయణ
      
రాజధాని రైతుల త్యాగాలకు గుర్తింపు ఇవ్వకుంటే భవిష్యత్‌లో ప్రభుత్వ అవసరాలకు ఎక్కడా భూమిచ్చేందుకు రైతులు ముందుకు రారని పి.నారాయణ స్పష్టం చేశారు. ‘గ్రాఫిక్స్‌ అని చెపుతున్నారు. నేషనల్‌ హైవే నాలుగు రోడ్లు వేసింది కూడా గ్రాఫిక్కేనా..? మరి మనం ఆ రోడ్డు మీదే ఎలా ప్రయాణిస్తున్నాం’ అని బొత్సను ప్రశ్నించారు. ఆయన ప్రకటనలతో రైతుల్లో ఆందోళన నెలకొందన్నారు. రాజధాని పనులు ఒక నెల చేస్తే ఎమ్మెల్యేలు, అధికారులు గృహ ప్రవేశాలు చేయవచ్చన్నారు. అద్దెల అలవెన్సులు తప్పుతాయని. ప్రభుత్వం అది చేయకుండా తాత్సారం చేస్తోందని మండిపడ్డారు.
 

        ఎస్సీలుండే చోట రాజధాని ఉండకూడదా: శ్రావణ్‌
      
ఒక సామాజికవర్గం కోసమే రాజధాని పెట్టారని మంత్రి బొత్స పదే పదే అనడంపై మాజీ ఎమ్మెల్యే శ్రావణ్‌ కుమార్‌ మండిపడ్డారు. తాడికొండ నియోజకవర్గం ఎస్సీలకు రిజర్వు అయిందని గుర్తుచేశారు. రాజధానిలో భూములిచ్చిన రైతులలో 45 శాతం మంది ఎస్సీలేనని.. బీసీ, ఎస్టీ ఇతర వర్గాల వారు 40 శాతం మంది ఉన్నారన్నారు. మిగిలిన 15 శాతం మంది మాత్రమే బొత్స అనుకుంటున్న సామాజికవర్గం ఉందని, అది తెలియకుండా ఆయన మంత్రి ఎలా అయ్యారో అర్థం కావడం లేదన్నారు. ఎస్సీలుండే చోట రాజధాని ఉండకూడదా అని ప్రశ్నించారు. కన్నులుండి గుడ్డివాడు బొత్స, వినపడని చెవిటి వాడు జగన్‌ అని అర్థమవుతోందన్నారు.

        వైసీపీ వల్లే అమరావతికి ఈ దుస్థితి..
      
రాజధాని ఏదో సూచించకుండా ఆంధ్రప్రదేశ్‌ రాష్ట్రం మ్యాప్‌ను సర్వే ఆఫ్‌ ఇండియా ప్రచురించడానికి వైసీపీప్రభుత్వమే కారణమని యనమల విమర్శించారు. రాజధానిని మారుస్తామని, ఎక్కడ పెట్టాలో కమిటీ నిర్ణయిస్తుందని మంత్రి బొత్స సత్యనారాయణ వ్యాఖ్యానించడం వల్లే ఆ మ్యాప్‌లో అమరావతిని ఎత్తేశారని తెలిపారు. రాజధానికి గెజిట్‌ నోటిఫికేషన్‌ లేదని మంత్రి బొత్స ప్రకటనలు చేశారని, దానిని చూపించేసరికి ఆయన మౌనం వహించారని ఎద్దేవా చేశారు. రాజధానిపై కమిటీ వేసి అన్ని ప్రాంతాల వారు దానికి లేఖలు పంపాలని మెయిల్‌ ఐడీ కూడా ఇచ్చిన తర్వాతే రాజధాని లేకుండా ఏపీ మ్యాప్‌ విడుదలైందని, వైసీపీ నిర్వాకాలను టీడీపీకి చుట్టాలని చూడడం హేయమన్నారు. సంక్షేమం పేరు చెప్పి ప్రభుత్వ స్థలాలను అమ్మాలని చూడటం మరో తుగ్లక్‌ చర్యని విమర్శించారు. ప్రభుత్వ స్థలాలను వైసీపీ నేతలకు కట్టబెట్టడానికే ఈ భాగోతం మొదలు పెట్టారని, దీనికి తగిన మూల్యం చెల్లించక తప్పదని హెచ్చరించారు.

        అదో బోగస్‌ కమిటీ: దేవినేని
      
‘రాజధానిపై బోగస్‌ కమిటీ వేశారు. వైఎస్‌ రాజశేఖర్‌రెడ్డి మేనత్త కొడుకు పీటర్‌ కమిటీ వేసి అబద్ధాలు చెప్పిస్తున్నారు. రాజధానిపై తప్పుడు ప్రచారం చేస్తున్నారు. నిర్మాణ సంస్థల నుంచి ఇసుక దొంగతనం చేశారు. ఈ విషయంలో హైకోర్టు మొట్టికాయలు వేసినా సిగ్గులేదు. అమరావతిని తరలించడం ఎవరి వల్లా కాదు. ప్రధాని శంకుస్థాపన చేసిన రాజధాని ప్రజారాజధాని. పీటర్‌ కమిటీ కాదు.. జగన్‌ రాజధానిపై నోరుతెరవాలి’ అని దేవినేని ఉమ డిమాండ్‌ చేశారు. కార్యక్రమంలో ఎమ్మెల్సీలు ఏఎస్‌ రామకృష్ణ, అశోక్‌బాబు, గుంటూరు-2 ఎమ్మెల్యే మద్దాలి గిరిధర్‌, మాజీ ఎమ్మెల్యే జీవీ ఆంజనేయులు, టీడీపీ అధికార ప్రతినిధి పంచుమర్తి అనూరాధ, స్థానిక టీడీపీ నేతలు, పెద్ద ఎత్తున రాజధాని రైతులు పాల్గొన్నారు.
