
# মালিতে জঙ্গি হামলায় অন্তত ৩৫ সেনা নিহত

Published at: **2019-11-02T10:42:00+00:00**

Author: ****

Original: [Daily Janakantha](http://www.dailyjanakantha.com/details/article/458123/%E0%A6%AE%E0%A6%BE%E0%A6%B2%E0%A6%BF%E0%A6%A4%E0%A7%87-%E0%A6%9C%E0%A6%99%E0%A7%8D%E0%A6%97%E0%A6%BF-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%85%E0%A6%A8%E0%A7%8D%E0%A6%A4%E0%A6%A4-%E0%A7%A9%E0%A7%AB-%E0%A6%B8%E0%A7%87%E0%A6%A8%E0%A6%BE-%E0%A6%A8%E0%A6%BF%E0%A6%B9%E0%A6%A4)

অনলাইন ডেস্ক ॥ পশ্চিম আফ্রিকার দেশ মালিতে জঙ্গি হামলায় অন্তত ৩৫ সেনা নিহত হয়েছে বলে কর্মকর্তারা জানিয়েছেন।
শুক্রবার মালির উত্তরাঞ্চলের একটি সেনা অবস্থানে এ হামলা হয় বলে জানিয়েছে বিবিসি।
নিহতের সংখ্যা আরও বাড়তে পারে বলেও আশঙ্কা করা হচ্ছে।
সেপ্টেম্বরের শেষে মালির কেন্দ্রে দুটি সামরিক ঘাঁটিতে সমন্বিত হামলা চালিয়ে জঙ্গিরা আরও ৩৮ জনকে হত্যা করেছিল। ওই হামলার রেশ কাটতে না কাটতেই এবার উত্তরাঞ্চলে এ হামলা হল।
পশ্চিম আফ্রিকার এ দেশটিতে মধ্যপ্রাচ্যভিত্তিক জঙ্গিসংগঠন আল কায়েদা ও ইসলামিক স্টেটের শক্ত ঘাঁটি আছে। এসব ঘাঁটি থেকেই মূলত সাহেল নামে পরিচিত উপকূলীয় অঞ্চল বিশেষ করে নাইজার ও বুরকিনা ফাসোর কিছু অংশে জঙ্গিরা তাদের কার্যক্রম পরিচালনা করে আসছে।
শুক্রবারের হামলায় মালির সশস্ত্র বাহিনীর অন্তত ৩৫ জন নিহত হয়েছে বলে ফেইসবুক পেইজে দেওয়া পোস্টে জানিয়েছে দেশটির সেনাবাহিনী।
সেপ্টেম্বরের হামলায় দেশটির সরকার জঙ্গিদের কাছে ওই দুটি সেনাঘাঁটির নিয়ন্ত্রণ হারিয়েছিল। মালিতে ফরাসী সেনা ও আন্তর্জাতিক বাহিনীর উপস্থিতি সত্ত্বেও সাম্প্রতিক মাসগুলোতে জঙ্গি গোষ্ঠীগুলোর তৎপরতা বেড়েছে।
