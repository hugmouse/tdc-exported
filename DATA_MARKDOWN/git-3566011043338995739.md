
# ناز بی بی تحت درمان قرار گرفت/ فقر  شرمنده مهربانی

Published at: **2019-11-02T14:43:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544166.html/%D9%86%D8%A7%D8%B2-%D8%A8%DB%8C-%D8%A8%DB%8C-%D8%AA%D8%AD%D8%AA-%D8%AF%D8%B1%D9%85%D8%A7%D9%86-%D9%82%D8%B1%D8%A7%D8%B1-%DA%AF%D8%B1%D9%81%D8%AA---%D9%81%D9%82%D8%B1---%D8%B4%D8%B1%D9%85%D9%86%D8%AF%D9%87-%D9%85%D9%87%D8%B1%D8%A8%D8%A7%D9%86%DB%8C)

پس از انتشار تصاویر دلخراش ناز بی بی پیرزن مهربان روستایی توسط پایگاه خبری اوشیدا به همت موسسه خیریه امدادگران عاشورا و همکاری پزشکان بیمارستان نبی اکرم (ص) تحت درمان قرار گرفت.
به گزارش شبکه اطلاع رسانی راه دانا به نقل از عصرهامون، پس از انتشار خبری از زندگی درد آور پیرزن مهربانی که زخم عمیق فقر بر روی صورتش مهمان شده بود موسسه خیریه امدادگران عاشورا با همکاری بیمارستان حضرت نبی اکرم(ص) نیروی زمینی سپاه پاسداران انقلاب اسلامی زاهدان برای درمان او بلافاصله دست به کار شدند.کمتر از ۲۴ ساعت بعد از انتشار خبر فردی تماس می گیرد و حال ناز بی بی را جویا می شود، صادق رئیسی مدیر عامل موسسه خیریه امدادگران عاشورا است و نگرانی در صدایش موج می زند.حال ناز بی بی را چند باری پرسید و گفت آیا خانواده او رضایت برای درمان رایگان دارند؟حتی باورش هم سخت بود که در این فرصت زمانی محدود پزشکان جهادی برای درمان ناز بی بی متواضعانه وارد گود شوند، بلافاصله با خانواده ناز بی بی تماس و جریان درمان با آنها در میان گذاشته شد.آنقدر خوشحال شده بودند که نتوانستند جلوی اشک های بی اختیارشان را بگیرند، حتی یادشان رفت که تلفن را قطع کنند و زیر لب دعا می خواندند و خدا را شاکر بودند.به هر حال روز جمعه یک دستگاه آمبولانس با تجهیزات کامل به سمت روستای امیر نظام شهرستان زهک شتافت و ناز بی بی را با احترام کامل به بیمارستانی در ۳۰۰ کیلومتری روستا منتقل کردند.آنقدر شوق و اشتیاق برای درمان ناز بی بی از سوی موسسه خیریه امدادگران عاشورا و پزشکان بیمارستان حضرت نبی اکرم (ص) زاهدان موج می زد که صبح روز جمعه برای اعزام او به روستای امیر نظام شهرستان زهک رفتند.یکی از پرسنل درمانی متخصص بیمارستان حضرت نبی اکرم (ص) که برای درمان و انتقال نازبی بی به زاهدان مامور شده بودند با دیدن وضعیت ناگوار این بانوی سیستانی تعجب کرده و گفت: عارضه بر روی صورت نازبی بی به شدت پیشرفت کرده است.وی افزود: ۱۲ سال زمان زیادی برای یک بیماری از نوع سرطان است.بله ناز بی بی به سرطان پوست مبتلا شده است و این تشخیص از سوی پزشکان تایید شد.با این حال ویلچر اجاره ای ناز بی بی تا درب حیاط او را همراهی کرد و حالا نوبت پزشکان متخصص و فوق تخصص پلاستیک، گوش، حلق و بینی و جراح فک و صورت بیمارستان و افرادی دلسوز است که بعد از ۱۲ سال از او مراقبت و درمان کنند.مردم روستا با دیدن آمبولانس به دور آن جمع شدند و هر کدام مشکلات خود را بیان می کرد، یکی از تشنج رنج می برد، پیرمردی غده ای چند برابر بینی بر روی صورت داشت و یکی دیگر از شکستگی پایش می گفت.پزشکان بیمارستان حضرت نبی اکرم (ص) با صبر و حوصله برای هر کدام از بیماران مشاوره و پیشنهاد درمان رایگان می دادند.آمبولانس برای یک نفر دیگر هم جا داشتند و به پیرمردی که غده بر روی صورت داشت پیشنهاد درمان رایگان دادند اما پیرمرد از درمان می ترسید و می گفت با همان غده زندگی می کنم.از بیمار دیگری که کودک ۱۳ ساله ای است در روستا باخبر شدیم، بلافاصله پزشک بیمارستان به همراه آمبولانس به سمت خانه فائزه کودک ۱۳ ساله ای که پایش در تنور خانه سوخته بود رفتند و از حال او نیز با خبر شدند.فائزه که پدرش چند سال پیش در جریان سوخت بری کشته شده بود اکنون بی سرپرست است و پزشکان بیمارستان نبی اکرم (ص) پس از بازدید از وی با توجه به نیاز ایشان به جراحی پلاستیک و کفش مخصوص قول پیگیری برای درمان دادند.پس از ساعت ها دید و بازدید از بیماران روستای امیر نظام که در نزدیکی خانه بهداشت نیز سکونت داشتند پزشکان برای درمان ناز بی بی عازم زاهدان شدند.انتهای پیام/
