
# सर्दियों में त्वचा को दें सेहत की खुराक, रूखेपन से राहत के लिए आजमाएं ये शानदार टिप्स

Published at: **2019-11-01T08:34:40+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/lifestyle/story-these-simple-tips-can-give-your-skin-flawless-glow-in-winter-just-try-these-amazing-tips-to-get-instant-relief-from-dry-skin-2826637.html)

सर्दियों में त्वचा के नीचे की तेल ग्रंथियां सक्रिय नहीं रहतीं। इस वजह से उनमें बनने वाला प्राकृतिक तेल पर्याप्त मात्रा में त्वचा की ऊपरी सतह तक नहीं पहुंच पाता। रूखेपन के कारण त्वचा की खूबसूरती बिगड़ने लगती है, इसलिए उसे कृत्रिम रूप से नम बनाए रखना आवश्यक होता है।
त्वचा विशेषज्ञों के मुताबिक, सर्दियों में साबुन का प्रयोग करने से बचना चाहिए और इसकी जगह फेस वॉश, बॉडी वॉश या शॉवर जेल का प्रयोग करना चाहिए। खुशबूदार साबुन व ऐसे उत्पादों का प्रयोग न करें, जिनमें केमिकल की मात्रा अधिक हो।
ऐसे मॉइस्चराइजर व कोल्ड क्रीम का प्रयोग करें, जिनमें त्वचा को ठीक करने के तत्व जैसे कॉलेजन, लैक्टिक एसिड आदि हों, ताकि त्वचा को रूखेपन से राहत मिले। 
त्वचा को दें सेहत की खुराक--शरीर में नमी की कमी न होने दें और इसके लिए प्रचुर मात्रा में पानी व अन्य तरल पदार्थ पिएं।-पोषक तत्वों से भरपूर आहार स्वस्थ त्वचा के लिए भी जरूरी है। ताजे, मौसमी फल व सब्जियां खाएं। विटामिन-सी युक्त चीजें ज्यादा खाएं। डाइट में चीनी कम-से-कम मात्रा में शामिल करें।-अच्छी नींद सेहतमंद त्वचा के लिए जरूरी है।-अपनी त्वचा की प्रकृति के अनुरूप मॉइस्चराइजर चुनें और नियमित इस्तेमाल करें।-सूरज की पराबैंगनी किरणों से अपनी त्वचा की रक्षा करें। इन्हीं के कारण असमय त्वचा पर बढ़ती उम्र की निशानियां नजर आने लगती हैं। अच्छा सनस्क्रीन लोशन लगाएं।-त्वचा की साफ-सफाई का ध्यान रखें। -ब्यूटी व स्किन केयर प्रोडक्ट्स का कम-से-कम इस्तेमाल करें। अच्छी क्वालिटी के उत्पाद ही चुनें। -त्वचा रोगों में बहुत ज्यादा घरेलू नुस्खे न अपनाएं। कई बार बात ज्यादा बिगड़ जाती है। किसी अच्छे त्वचा रोग विशेषज्ञ से मिलें। कुछ घरेलू नुस्खे जैसे शुद्ध नारियल का तेल या फिर एलोवेरा के पौधे से निकाला गया ताजा जेल रूखी त्वचा की समस्या के अलावा कई त्वचा रोगों में फायदा पहुंचाता है।     (मैक्स सुपर स्पेशिएलिटी हॉस्पिटल, शालीमार बाग, दिल्ली में एसोसिएट कंसल्टेंट, डर्मेटोलॉजी, डॉ. राहुल अरोड़ा से हुई बातचीत पर आधारित)  
