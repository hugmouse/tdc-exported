
# چند توصیه به مبتلایان به هلیکوباکتر پیلوری

Published at: **2019-11-07T10:33:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620316/%DA%86%D9%86%D8%AF-%D8%AA%D9%88%D8%B5%DB%8C%D9%87-%D8%A8%D9%87-%D9%85%D8%A8%D8%AA%D9%84%D8%A7%DB%8C%D8%A7%D9%86-%D8%A8%D9%87-%D9%87%D9%84%DB%8C%DA%A9%D9%88%D8%A8%D8%A7%DA%A9%D8%AA%D8%B1-%D9%BE%DB%8C%D9%84%D9%88%D8%B1%DB%8C)


        استاد دانشگاه علوم پزشکی مازندران با اشاره به اینکه حدود نیمی از مردم دنیا مبتلا به هلیکوباکترپیلوری هستند، گفت: افرادی که مبتلا به زخم معده - اثنی عشر هستند یا سابقه فامیلی سرطان معده در بستگان درجه یک خود دارند یا تغییرات پیش سرطانی در آندوسکوپی آنها مشخص شده باید تحت درمان هلیکوباکتر قرار گیرند.
      

        آفتاب‌‌نیوز :
      
حافظ تیرگر فاخری در نوزدهمین کنگره گوارش و کبد ایران در ارتباط با هلیکوباکتری اظهار داشت: حدود ۷۵ درصد از آحاد جامعه ایرانی این میکروب در معده آنها وجود دارد که از طریق محیط یا اطرافیان آلوده، این میکروب وارد معده آنها شده است.
وی افزود: در ۱۰ سال ابتدایی عمر بیشترین دلیل ابتلا به میکروب هلیکوباکتری عوامل درون خانوادگی است و مادر با بوسیدن کودک امکان انتقال بزاق دهان به دهان فرزندش وجود دارد یا حتی مزه کردن غذای کودک می‌تواند به راحتی سبب انتقال این میکروب از مادر به کودک شود.
این فوق تخصص گوارش و کبد ادامه داد: هر چقدر سطح بهداشت در جامعه و خانواده بیشتر باشد احتمال اینکه افراد مبتلا به میکروب هلیکوباکتر شوند نیز کمتر خواهد بود و به طور کلی در جوامع در حال توسعه ۷۰ تا ۸۰ درصد افراد و در کشورهای پیشرفته حدود ١۰ تا ٣۰ درصد افراد ممکن است مبتلا به میکروب هلیکوباکتر باشند و به طور کلی بر اساس آمار سازمان بهداشت جهانی در کل دنیا حدود ۵۰ درصد افراد جهان این میکروب وارد معده آنها شده است.
استاد دانشگاه علوم پزشکی مازندران خاطرنشان کرد: در ۷۷ درصد مبتلایان، هلیکوباکتر مشکلی برای فرد ایجاد نمی‌کند و تنها در ۲۳ درصد افراد ممکن است دردسرساز شود که ۲۰ درصد آن در ابتلا به زخم معده و اثنی عشر، ۲ درصد در سرطان معده و یک درصد در لنفوم معده می‌تواند نقش داشته باشد و سبب ابتلای فرد به این بیماری‌ها شود.
بنابر اعلام نوزدهمین کنگره گوارش و کبد ایران، فاخری خاطرنشان کرد: افرادی که دچار زخم معده و اثنی عشر هستند و یا در انجام آندوسکوپی پزشک متوجه تغییرات پیش سرطانی در معده آنها شده نیز باید درمان هلیکوباکتری آنها حتما انجام گیرد.
این استاد دانشگاه علوم پزشکی مازندران تاکید کرد: افرادی که از بستگان درجه یک فرد مبتلا به سرطان معده باشند باید تحت درمان هلیکوباکتری قرار گیرند.
وی همچنین گفت: الزاما تمامی بیماران مبتلا به سوء هاضمه نیاز به مداوای این میکروب ندارند. مگر در موارد فوق الذکر. درمان تمامی موارد ابتلا به این میکروب بدون در نظر گرفتن موارد توصیه شده فوق الذکر منجر به تحمیل هزینه، مقاومت دارویی و آسیب رساندن به میکروب‌های مفید روده باریک می‌شود.
