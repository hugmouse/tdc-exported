
# Σκάνδαλο Novartis: «Τεντώνει το σκοινί» ο Τσίπρας στην προανακριτική και επιμένει για Τζανακόπουλο και Πολλάκη – Η επιστολή του προς τον πρόεδρο της Βουλής

Published at: **2019-11-04T20:15:31+00:00**

Author: ****

Original: [europost.gr](https://europost.gr/skandalo-novartis-tentonei-to-skoini-o-tsipras-stin-proanakritiki-kai-epimenei-gia-tzanakopoylo-kai-pollaki-i-epistoli-toy-pros-ton-proedro-tis-voylis/)

O πρόεδρος του ΣΥΡΙΖΑ Αλέξης Τσίπρας, έστειλε ν﻿έα επιστολή προς τον Κ. Τασούλα,﻿ μετά την απάντηση του προέδρου της Βουλής αναφορικά με την εξαίρεση των κ.κ. Τζανακόπουλου και Πολάκη από την Προανακριτική για τη Novartis.
Ο Αλ. Τσίπρας αρνείται να αλλάξει τα μέλη του ΣΥΡΙΖΑ στην Προανακριτική και επιμένει στους κ.κ. Πολάκη και Τζανακόπουλο, παρότι έχουν κληθεί ως μάρτυρες στην υπόθεση.
﻿«Προς Πρόεδρο της Βουλής των Ελλήνων﻿κ. Κωνσταντίνο ΤασούλαΜε την προηγούμενη επιστολή μου σχετικά με το ζήτημα της πρωτοφανούς «εξαίρεσης» μελών της Ειδικής Κοινοβουλευτικής Επιτροπής που διενεργεί προκαταρκτική εξέταση, σας κάλεσα να ανταποκριθείτε στο καθήκον σας, που απορρέει από τον Κανονισμό της Βουλής, δηλαδή να διασφαλίσετε αμερόληπτα τα δικαιώματα όλων των Βουλευτών και όλων των Κοινοβουλευτικών Ομάδων.
Φαίνεται ότι αποφασίσατε να αποποιηθείτε αυτή την ευθύνη, ζητώντας μου να συναινέσω σε κάτι που θα οδηγούσε σε έναν ιστορικό αυτοπεριορισμό των δικαιωμάτων της μειοψηφίας και τελικά σε πλήγμα του ίδιου του κοινοβουλευτισμού.
Μπορείτε να θεωρείτε δεδομένη τη συναινετική στάση μου και την ειλικρινή προσπάθειά μου για την αντιμετώπιση οποιουδήποτε προβλήματος, όποτε κι αν το ζητήσετε. Εν προκειμένω, όμως, το αίσθημα ευθύνης δεν μου επιτρέπει να συμπράξω στην υπονόμευση του Κοινοβουλίου και στην απαξίωση του κοινοβουλευτικού έργου.
Πολύ περισσότερο, δεν θα μπορούσα να το κάνω αυτό, υιοθετώντας τις κραυγαλέες και παντελώς αβάσιμες κατασκευές που οδήγησαν μια πλειοψηφία μελών της Επιτροπής στην ανυπόστατη απόφασή τους για εξαίρεση συναδέλφων τους της μειοψηφίας.
Θέλω για άλλη μια φορά να σας επισημάνω ότι σύμφωνα με τη Συνταγματική αρχή της αυτονομίας της Βουλής, θεματοφύλακας της οποίας είναι ο Πρόεδρος της Βουλής, η σύσταση, συγκρότηση και λειτουργία των Κοινοβουλευτικών Επιτροπών διέπεται αποκλειστικά από τις διατάξεις του Συντάγματος και του Κανονισμού της Βουλής.1Διατάξεις της κοινής νομοθεσίας δεν εφαρμόζονται, παρεκτός εάν το Σύνταγμα ή ο Κανονισμός παραπέμπουν ρητά σ’ αυτές. Ο νόμος περί ευθύνης υπουργών, ο Κώδικας Ποινικής Δικονομίας ή οποιοσδήποτε άλλος τυπικός νόμος, διέπουν τη λειτουργία της Ειδικής Κοινοβουλευτικής Επιτροπής μόνο όταν ο Κανονισμός της Βουλής παραπέμπει σε διατάξεις τους.
Το άρθρο 156 παρ. 4 του Κανονισμού, παραπέμπει μόνο στις διατάξεις που ορίζουν τις αρμοδιότητες του Εισαγγελέα όταν ενεργεί προκαταρκτική εξέταση. Αντιθέτως, δεν παραπέμπει στις διατάξεις του Κώδικα Ποινικής Δικονομίας περί εξαίρεσης δικαστικών προσώπων.
Είναι, επομένως, πέραν κάθε αμφισβήτησης ότι αποτέλεσε ηθελημένη και συνειδητή επιλογή του κοινοβουλευτικού νομοθέτη, του μόνου αρμόδιου να ρυθμίσει τη λειτουργία των Κοινοβουλευτικών Επιτροπών, να μην προβλέψει διαδικασία εξαίρεσης μελών της Ειδικής Κοινοβουλευτικής Επιτροπής που διενεργεί προκαταρκτική εξέταση. Και ευλόγως, διότι διαφορετικά θα καταλήγαμε στο μείζον θεσμικό και συνταγματικό άτοπο, η εκάστοτε πλειοψηφία στην Επιτροπή ή στην Ολομέλεια να διαθέτει την εξουσία, με μόνη την επίκληση της αρχής της πλειοψηφίας, να καθορίζει κατά το δοκούν τη σύνθεση των Κοινοβουλευτικών Επιτροπών, ακυρώνοντας τη βούληση των Κοινοβουλευτικών Ομάδων της Αντιπολίτευσης, κατά παράβαση των άρθρων 31 παρ. 3 και 29 παρ. 5 του Κανονισμού, που καθιερώνουν μια στοιχειώδη και αυτονόητη αρχή του κοινοβουλευτισμού: ότι η κάθε Κοινοβουλευτική Ομάδα είναι η μόνη και αποκλειστικά αρμόδια να υποδείξει η ίδια τα μέλη της που θα συμμετάσχουν στις κοινοβουλευτικές εργασίες. 
Συνεπώς, η μεθόδευση της πλειοψηφίας των μελών της Επιτροπής, βασισμένη σε νομικούς ακροβατισμούς και διαδικαστικούς αυτοσχεδιασμούς, που με λύπη μου διαπιστώνω ότι ανέχεστε, δεν αποτελεί παρά μια ωμή έκφραση πλειοψηφισμού που αποσκοπεί στη φίμωση της μειοψηφίας.
Κύριε Πρόεδρε,
Με την ευθύνη που έχω ως Αρχηγός της Αξιωματικής Αντιπολίτευσης για τη τήρηση του Κανονισμού της Βουλής και του Συντάγματος, δεν μου επιτρέπεται να συναινέσω σε μια παράνομη απόφαση της πλειοψηφίας της Επιτροπής και κατά αυτόν το τρόπο να συμπράξω στην απαξίωση της Εθνικής Αντιπροσωπείας. Ούτε δε, πολύ περισσότερο, να συμπράξω στη στέρηση δικαιωμάτων από αντιπροσώπους του ελληνικού λαού.
Εφόσον λοιπόν το επιλέγετε, ας αναλάβετε μόνος αυτήν την ευθύνη.
Ως εκ τούτου σας υπενθυμίζω, ότι με την από 10/10/2019 επιστολή, η Κ.Ο. του ΣΥ.ΡΙΖ.Α. σάς έχει ήδη υποδείξει τα μέλη της που συμμετέχουν στην εν λόγω Ειδική Κοινοβουλευτική Επιτροπή για τη διενέργεια προκαταρκτικής εξέτασης».
Ο Κ. Τασούλας είχε απορρίψει το σκεπτικό του ΣΥΡΙΖΑΥπενθυμίζεται ότι ο κ. Τασούλας στην πρώτη επιστολή προς τον πρόεδρο του ΣΥΡΙΖΑ σχετικά με την εξαίρεση των Δημήτρη Τζανακόπουλου και Παύλου Πολάκη, είχε απορρίψει το σκεπτικό του αρχηγού της αξιωματικής αντιπολίτευσης έτσι όπως διατυπώθηκε στη δική του επιστολή, ότι παραβιάστηκε δηλαδή η απόφαση της ολομέλειας από την απόφαση της πλειοψηφίας των μελών της επιτροπής να εξαιρεθούν οι κ. Πολάκης και Τζανακόπουλος.
Ωστόσο, η εξέλιξη αυτή οδήγησε σε νέα αναβολή της συνεδρίασης της προανακριτικής επιτροπής που ήταν προγραμματισμένη να γίνει την επόμενη Τρίτη. Δεδομένου ότι ο κ. Τσίπρας εξήντλησε το τριήμερο χρονικό περιθώριο η συνεδρίαση της επιτροπής προσδιορίστηκε για την επόμενη Πέμπτη.
«Θα το εκλάβω ως πείσμα»Ο ίδιος ο πρόεδρος της Βουλής τις προηγούμενες ημέρες, είχε απαντήσει ότι «Θα το εκλάβω ως πείσμα» αν ο ΣΥΡΙΖΑ επιμείνει να μην ορίσει νέα μέλη.
Αν δεν αντικαταστήσουν τα δύο μέλη θα μείνουν κενές οι θέσειςΣε ερώτηση τι θα γίνει αν δεν αντικατασταθούν τα δύο μέλη, ο Πρόεδρος της Βουλής επεσήμανε πως θα γίνει ότι ακριβώς και με το ΜέΡΑ25. Δηλαδή θα μείνουν κενές οι δύο θέσεις.
Στο ερώτημα τι θα γίνει αν στην επόμενη συνεδρίαση δώσουν το παρών οι Δ. Τζανακόπουλος και Π. Πολάκης επισημάνθηκε πως δεν θα υπάρχει νόμιμη σύνθεση και επομένως δεν θα μπορεί να προχωρήσει η συνεδρίαση.
Τασούλας: «Η επιτροπή παραμένει αλώβητη»Απαντώντας στα όσα λέει η αξιωματική αντιπολίτευση ο Πρόεδρος της Βουλής είχε επαναλάβει πως η συγκρότηση της επιτροπής- που αποφασίστηκε από την Ολομέλεια- παραμένει “αλώβητη”. Από εκεί και πέρα η σύνθεση είναι στα ίδια τα μέλη, με τον Πρόεδρο της Βουλής να λέει πως η επιτροπή με τις αρμοδιότητες που παίρνει είναι σαν να “δραπετεύει” από την πολιτική της ιδιότητα.
Παράλληλα είχε τονίσει πως εφόσον κάποιος ασκήσει καθήκοντα προανακριτικού υπαλλήλου ουσιαστικά “ακυρώνεται” ως μάρτυρας. Επομένως αυτό δεν μπορεί να γίνει, καθώς θα μπορούσε να δημιουργήσει μελλοντικά θέματα.
Τι απάντησε ο Τασούλας για το αν θα επιστρατεύσει τη φρουρά της ΒουλήςΟ Κ. Τασούλας απαντώντας σε νέο ερώτημα για το τι θα πράξει σε περίπτωση που τα δύο μέλη δεν αποχωρήσουν και αν τελικά υπάρχει ενδεχόμενο να κληθεί η φρουρά είχε απαντήσει πως “είναι πολύ μακρινό σενάριο αυτό. Ας μην προτρέχουμε. Είναι συλλογικό όργανο και πρέπει να προστατεύσουμε την ευταξία”.
Τέλος σε νέο ερώτημα αν μπορεί μελλοντικά να κριθεί άκυρη η διαδικασία από το ανώτερο δικαστικό συμβούλιο λόγω της εξαίρεσης των δύο βουλευτών είπε πως “εκτιμώ ότι δεν θα γίνει αυτό. Αισθάνομαι ότι έχουν νομική στήριξη οι διαδικασίες”
