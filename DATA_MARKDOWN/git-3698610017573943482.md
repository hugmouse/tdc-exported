
# Бородянський вважає, що в Україні немає гострих релігійних конфліктів

Published at: **2019-11-06T22:17:00+00:00**

Author: ****

Original: [DT.ua](https://dt.ua/UKRAINE/borodyanskiy-vvazhaye-scho-v-ukrayini-nemaye-gostrih-religiynih-konfliktiv-328758_.html)

Міністр культури, молоді і спорту Володимир Бородянський висловив свою думку про сфері забезпечення прав людини на свободу віросповідання, розповів, чи буде продовжено вдосконалення законодавства про свободу совісті та охарактеризував конфлікти в церковній сфері.
При цьому Бородянський переконаний, що в міжцерковних відносинах в Україні критично гострих конфліктів зараз немає.
Про це він сказав в інтерв'ю РІСУ, передає Укрінформ.
"Україна є поліконфесійною, мультирелігійною країною. Я ніколи не знав про це, але ми найбільша протестантська країна Східної Європи і баптистська – всієї Європи в цілому. У нас більше 100 релігійних напрямків, 36-38 тисяч зареєстрованих релігійних організацій. В цьому плані наша країна дуже строката. І на мій погляд, якщо дивитись в такому контексті, ми живемо дуже мирно. У нас нема наявних, критично гострих конфліктів, виходячи з моніторингу, який проводить департамент у справах релігій та національностей", - зазначив міністр.
Відповідаючи на запитання, чи є в Україні релігійна війна, він уточнив: "Релігійна війна – не можу так сказати. Є суперечки, є складні діалоги, але війна в такому формулюванні, як ви кажете – звичайно, немає".
Водночас Бородянський зауважив, що в разі виявлення фактів релігійного буллінгу слід звертатися до правоохоронних органів або до Міністерства культури, молоді та спорту.
"Якщо ви знаєте про такий факт, то ви, на мій погляд, по-перше повинні звертатися або до правоохоронних органів, або до нас. У Міністерства молоді, культури та спорту є моніторингові функції, ми проводимо моніторинг і відслідковуємо такі речі. І якщо ми бачимо порушення – розмовляємо з тими релігійними організаціями, з їхніми керівниками, предстоятелями. Якщо ці порушення не усуваються, або там дуже грубі порушення, то тут повинні працювати правоохоронні органи. Ніхто не може підміняти собою правоохоронну систему. Якщо будь-який суб'єкт законодавчого поля порушує закон – є державна система превенції або покарання, щоб таких порушень не було, або щоб за такі порушення було понесено відповідальність – адміністративну або кримінальну", - наголосив урядовець.
В нашій ситуації для державної влади самоусунутися від церковної політики означає здати її противнику без єдиного пострілу. Саме тому кожній декларації про невтручання з вуст президента Зеленського так аплодують в Москві та її українських околицях. Зеленського хвалять за "мудре рішення", а місту і світу оголошують, що "гоніння скасовуються", і "конфіскацій святинь у канонічної церкви на користь Фанару не буде".
Держава і церква можуть бути чітко відділені одна від одної, але тільки після того, як церковні інституції та люди, які їх представляють, будуть виведені з правової "тіні". Тільки після того, як всі вони будуть перед законом в рівному становищі з іншими інститутами і громадянами. Загалом, коли принцип світськості буде реалізований, коли церква буде введена в правове поле в повній мірі, ось тоді можна буде "перестати стріляти".
Детальніше про "церковні" проблеми нової влади читайте в статті Катерини Щоткіної "Неблага звістка" у тижневику "Дзеркало тижня. Україна".
