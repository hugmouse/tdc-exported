
# കേരള കോണ്‍ഗ്രസ് പിളര്‍ന്നെന്ന് മാണി വിഭാഗം ; തെരഞ്ഞെടുപ്പ് കമ്മീഷന് കത്തയച്ചു

Published at: **2019-11-01T14:31:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/kerala-congress-split-jose-k-mani-group-send-letter-to-election-commission-787.html)

തിരുവനന്തപുരം: കേരള കോണ്‍ഗ്രസ് മാണി വിഭാഗം പിളര്‍ന്നെന്ന് ജോസ്.കെ മാണി വിഭാഗം. ഇക്കാര്യം തെരഞ്ഞെടുപ്പ് കമ്മീഷനെ അറിയിച്ചു. യഥാര്‍ത്ഥ കേരള കോണ്‍ഗ്രസ് തങ്ങളാണെന്നും ചിഹ്നം അനുവദിക്കണമെന്നും ആവശ്യപ്പെട്ടാണ് കമ്മീഷന് കത്ത് നല്‍കിയിരിക്കുന്നത്.
ഒക്ടോബര്‍ പത്തിന് അയച്ച കത്തില്‍ ജോസ് കെ മാണിയെ കൂടാതെ തോമസ് ചാഴിക്കാടനും റോഷി അഗസ്റ്റിനും ഡോ എന്‍. ജയരാജനും ഒപ്പുവെച്ചിട്ടുണ്ട്. കത്തില്‍ തെരഞ്ഞെടുപ്പ് കമ്മീഷന്‍ പി.ജെ. ജോസഫിന്റെ വിശദീകരണം തേടിയിട്ടുണ്ട്.
ഭൂരിഭാഗം അംഗങ്ങളുടേയും പിന്തുണ തങ്ങള്‍ക്കാണെന്നും അതുകൊണ്ട് 1968 ലെ നിയമപ്രകാരം ചിഹ്നവും പാര്‍ട്ടി പേരും അനുവദിച്ച് തരണമെന്നാണ് കത്തില്‍ ആവശ്യപ്പെട്ടിട്ടുള്ളത്.
ജോസ് ടോമിന് ചിഹ്നം നിഷേധിക്കാന്‍ തെരഞ്ഞെടുപ്പ് ഉദ്യോഗസ്ഥന്‍ ഇടപെട്ടെന്നും നിയമത്തെ ലംഘിക്കുന്ന രീതിയിലാണ് ഇതെന്നും കത്തില്‍ പറയുന്നു.
അതേസമയം പി.ജെ ജോസഫിനോട് പിന്തുണയുമായി ബന്ധപ്പെട്ട് കാര്യത്തില്‍ വിശദീകരണം നല്‍കണമെന്ന് തെരഞ്ഞെടുപ്പ് കമ്മീഷന്‍ ആവശ്യപ്പെട്ടിട്ടുണ്ട്. സംസ്ഥാന കമ്മിറ്റി അംഗങ്ങളുടെ പട്ടിക നല്‍കണമെന്നാണ് കമ്മീഷന്‍ ആവശ്യപ്പെട്ടത്. നവംബര്‍ 26 ന് മുന്‍പ് മറുപടി നല്‍കണമെന്നാണ് കമ്മീഷന്‍ ആവശ്യപ്പെട്ടത്.
കേരള കോണ്‍ഗ്രസിലെ അധികാര തര്‍ക്കത്തില്‍ ജോസ് കെ. മാണിക്ക് തിരിച്ചടി നല്‍കിക്കൊണ്ടായിരുന്നു കോടതി വിധി. ജോസ് കെ. മാണി ചെയര്‍മാനല്ലെന്നായിരുന്നു കട്ടപ്പന സബ് കോടതി വിധിച്ചത്. ചെയര്‍മാന്റെ അധികാരം തടഞ്ഞ ഇടുക്കി മുന്‍സിഫ് കോടതിയുടെ വിധി സബ്കോടതി ശരിവെക്കുകയായിരുന്നു. ഇതോടെ കേരള കോണ്‍ഗ്രസ് ചെയര്‍മാനായി ജോസ്. കെ. മാണിയെ തെരഞ്ഞെടുത്തതിലുള്ള സ്റ്റേ തുടരും.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
വിധി കേരള കോണ്‍ഗ്രസിന്റെ ധാര്‍മിക വിജയമാണെന്നും ജോസ് കെ മാണി അഹങ്കാരം വെടിഞ്ഞ് തെറ്റ് തിരുത്തണമെന്നും പി.ജെ ജോസഫ് വിഭാഗം പറഞ്ഞിരുന്നു.
ജോസ് കെ. മാണി കേരള കോണ്‍ഗ്രസ് ചെയര്‍മാനായി പ്രവര്‍ത്തിക്കുന്നതിനെതിരെ പി.ജെ ജോസഫ് വിഭാഗം മുന്‍സിഫ് കോടതിയില്‍ നിന്നും സ്റ്റേ സമ്പാദിച്ചിരുന്നു. ഇതിനെതിരെ ജോസ് കെ. മാണിയും കെ.ഐ. ആന്റണിയും സബ്കോടതിയെ സമീപിക്കുകയായിരുന്നു.
വിധിക്കെതിരെ അപ്പീല്‍ നല്‍കുമെന്ന് ജോസ് കെ. മാണി പ്രതികരിച്ചു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
