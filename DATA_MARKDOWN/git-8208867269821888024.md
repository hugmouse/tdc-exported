
# Di Maio a Shanghai: calcio e vino italiani, ma i grossi temi restano sullo sfondo

Published at: **2019-11-04T11:17:00+00:00**

Author: **FILIPPO SANTELLI**

Original: [Repubblica.it](https://www.repubblica.it/economia/2019/11/04/news/di_maio_visita_cina-240203970/)

SHANGHAI - Una maglia della nazionale italiana, per un grande appassionato di calcio come Xi Jinping. E un brindisi al prosecco, che sfida lo champagne anche in Cina. Sono le sorprese con cui Luigi Di Maio domani accoglierà il presidentissimo cinese al padiglione tricolore dell'expo di Shanghai (Ciie), sperando che aiutino a rilanciare i rapporti tra i due Paesi e a rendere il prossimo anno quello in cui "raccoglieremo i frutti" del memorandum sulla Via della seta siglato con Pechino. "Siamo stati i primi Paesi del G7 a firmarlo e il primo tra i Paese fondatori Ue, poi tanti altri si sono affrettati a venire qui a chiudere accordi", ha rivendicato il ministro degli Esteri, arrivato questa mattina nella città cinese dove l'Italia è uno dei 15 ospiti d'onore della grande fiera sulle importazioni voluta da Xi.Il nostro export verso la Cina nei primi sette mesi del 2019 diminuisce, secondo le elaborazioni Ice sui dati Istat, l'intesa non sembra per ora avvantaggiare le imprese tricolori, anche senza considerare la dura reazione subita da parte degli Stati Uniti. Ma Di Maio rivendica i pochi mesi avuti finora per implementare il memorandum, ricorda gli accordi già siglati sull'agroalimentare (le famose arance) e indica i nuovi che "saranno chiusi tra fine dell'anno e l'inizio del 2020: il via libera all'export di carni bovine (valore stimato "300 milioni di euro") e del riso ("decine di milioni" per la varietà da risotto, che in Cina manca). Intese in discussione da tempo, ma che non sembrano in grado di far decollare i nostri saldi commerciali con Pechino, né da ridurre la distanza in export e investimenti che ci separa dai principali concorrenti europei.  
Il cuore della visita di Di Maio, molto delicata nel contesto della sfida di potenza tra Stati Uniti e Cina, sembra dunque la promozione del Made in Italy, funzione che ha portato con sé dal ministero dello Sviluppo economico a quello degli Esteri. Di questo il ministro ha parlato con il suo omologo cinese Wang Yi questa mattina, un bilaterale seguito da un pranzo (carne, pesce e vino italiano) in cui il leader dei 5Stelle ha chiesto di accelerare i processi che in questo momento ostacolano le nostre aziende che vogliono commerciare o investire in Cina ricevendo, a sentire la delegazione, delle aperture. L'altro tema è quello del turismo. Il 2020 sarà il 50esimo anniversario dei rapporti bilaterali tra Italia e Cina, ha spiegato Di Maio durante una visita allo stabilimento di Comau, azienda italiana leader nell'automazione industriale, e l'anno della visita di Stato di Sergio Mattarella: "Abbiamo deciso che sarà l'anno della cultura e del turismo, con il ministro Wang ci siamo detti che bisogna rinegoziare l'accordo sulle rotte aeree, voglio portare molti più cinesi a visitare le bellezze del Nord, del Centro e del Sud". 
Gli altri dossier della Via della seta come gli investimenti in infrastrutture e la tecnologia, più ricchi e strategici ma anche più delicati, sembrano destinati invece a restare in secondo piano durante la visita. Forse per non addentrarsi su un campo minato, visto il conflitto tra superpotenze in corso sull'asse Washington-Pechino. Wang ha ribadito l'importanza per la Cina del 5G, ora che gli Stati europei stanno decidendo se bandire o meno Huawei, ma su questo tema Di Maio non si è sbilanciato. I due hanno parlato delle crisi in Siria e in Libia, e della necessità (condivisa) di riformare il Consiglio di sicurezza Onu. Sulla possibile cooperazione nei cantieri in Paesi terzi, per esempio in Africa, nulla di concreto pare in agenda, così come in tema di investimenti congiunti. Wang Yi ha fatto una battuta sulla visita di Xi Jinping dello scorso marzo a Roma, dicendo che è merito di Di Maio se il presidente cinese è andato prima in Italia e poi in Francia. Anche se gli accordi chiusi a Roma valgono 2,5 miliardi, quelli di Parigi oltre 40. 
Il parallelo con Parigi sarà una costante di questa due giorni in Cina, visto che anche la Francia è ospite d'onore al Ciie e che sarà rappresentata dal presidente Macron. Si fa notare come Di Maio, nonostante il rango di ministro sia ovviamente inferiore, riceva un trattamento di riguardo, come si conviene a un alleato lungo la Via della seta: questa sera parteciperà alla cena di Stato offerta da Xi Jinping al Fairmont Peace Hotel, lussuoso albergo art deco sul lungofiume, domani alla cerimonia di inaugurazione parlerà dal palco subito dopo i capi di Stato e di governo. In agenda c'è anche un breve incontro con il ministro del Commercio cinese, oltre a un saluto con il presidente dell'Inter Stephen Zhang, prima di ripartire domani sera per Roma dove mercoledì mattina è previsto un consiglio dei ministri. Macron invece partirà con Xi alla volta di Pechino, dove i due si vedranno a tu per tu per una visita di Stato ufficiale. Non è ancora chiaro se Di Maio e Macron si parleranno: dopo l'appoggio del politico italiano ai gilet gialli i rapporti tra i due non sono idilliaci. 
In una pausa del viaggio Di Maio ha dedicato una battuta alla "plastic tax" in discussione nella finanziaria, ribattendo alle critiche di Renzi e del presidente della Regione Emilia-Romagna Stefano Bonaccini. "Usare la fiscalità serve a una conversione veloce del sistema produttivo, i proventi che verranno usati per aiutare le aziende in questo processo", ha replicato Di Maio. "Io prego tutti di non guardare alle elezioni, come fanno i politici, ma alle future generazioni, come fanno gli statisti". 
