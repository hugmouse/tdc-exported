
# روحانی: گام چهارم کاهش تعهدات برجامی را از فردا برمی‌داریم/آغاز گازدهی در فردو

Published at: **2019-11-05T12:02:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545117.html/%D8%B1%D9%88%D8%AD%D8%A7%D9%86%DB%8C--%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%B1%D8%A7-%D8%A7%D8%B2-%D9%81%D8%B1%D8%AF%D8%A7-%D8%A8%D8%B1%D9%85%DB%8C-%D8%AF%D8%A7%D8%B1%DB%8C%D9%85-%D8%A2%D8%BA%D8%A7%D8%B2-%DA%AF%D8%A7%D8%B2%D8%AF%D9%87%DB%8C-%D8%AF%D8%B1-%D9%81%D8%B1%D8%AF%D9%88)

رئیس‌جمهور از آغاز گام چهارم کاهش تعهدات برجامی ایران خبر داد.
به گزارش شبکه اطلاع رسانی راه دانا؛ حجت‌الاسلام حسن روحانی در مراسم افتتاح کارخانه نوآوری آزادی از آغاز گام چهارم کاهش تعهدات برجامی ایران خبر داد و گفت: این اتفاق از فردا رخ خواهد داد.
وی افزود: البته پیشاپیش به 1‌+‌4 و کشورهای دوست در دنیا اعلام می‌کنیم فعالیت جدید ما با نظارت آژانس خواهد بود و آژانس بر فعالیتی که از فردا آغاز می‌کنیم نظارت می‌کند؛ گام چهارم ما مانند 3 گام دیگر قابل بازگشت است و هر وقت آنها به تعهدات کامل خود عمل کردند ما هم به تعهدات کامل خود برمی‌گردیم. در گفت‌وگویی که الآن در حال انجام آن هستیم، معیار را بر اول ژانویه 2017 گذاشتیم و گفتیم آنها به شرایط آن تاریخ  برگردند و ما هم به شرایط آن‌وقت بازمی‌گردیم.
رئیس‌جمهور تأکید کرد: گامی را که از فردا آغاز می‌کنیم در فردو خواهد بود؛ در فردو طبق برجام 1044 سانتریفیوژ داریم ولی در برجام قرار بر این بوده این سانتریفیوژها در فردو بچرخند اما گازی به آنها تزریق نشود ولی گامی که از فردا برمی‌داریم و من امروز به سازمان انرژی اتمی دستور خواهم داد این است که از فردا گازدهی را در فردو آغاز می‌کنیم. ممکن است آنها سروصدا کنند که "چرا در فردو این‌کار را می‌کنید؟"، و ما حساسیت آنها را نسبت به فردو و این سانتریفیوژها می‌دانیم ولی در عین حال هروقت به تعهداتشان عمل کردند ما هم تزریق گاز را قطع خواهیم کرد پس این گام هم قابل بازگشت است.
انتهای پیام/
