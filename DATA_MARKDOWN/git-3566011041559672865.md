
# برگزاری جشنواره ملی فرهنگ اقوام ایران در لرستان/نمایشگاه سنگ‌های قیمتی برپا می‌شود

Published at: **2019-11-07T10:37:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545362.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%84%DB%8C-%D9%81%D8%B1%D9%87%D9%86%DA%AF-%D8%A7%D9%82%D9%88%D8%A7%D9%85-%D8%A7%DB%8C%D8%B1%D8%A7%D9%86-%D8%AF%D8%B1-%D9%84%D8%B1%D8%B3%D8%AA%D8%A7%D9%86-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%B3%D9%86%DA%AF-%D9%87%D8%A7%DB%8C-%D9%82%DB%8C%D9%85%D8%AA%DB%8C-%D8%A8%D8%B1%D9%BE%D8%A7-%D9%85%DB%8C-%D8%B4%D9%88%D8%AF)

مدیرکل میراث فرهنگی لرستان گفت: جشنواره ملی فرهنگ اقوام ایران با حضور 27 استان در لرستان برگزار می‌شود.
به گزارش شبکه اطلاع رسانی راه دانا؛ سید امین قاسمی در گفت‌وگو با خبرنگار سفیرافلاک اظهار داشت: جشنواره ملی فرهنگ اقوام ایران با حضور ۲۷ استان کشور در خرم‌آباد برگزار می‌شود.
وی افزود: این جشنواره از امروز ۱۶ آبان آغاز و به مدت پنج روز در مجموعه فرهنگی تاریخی قلعه فلک الافلاک برگزار خواهد شد.
مدیرکل میراث فرهنگی لرستان با اشاره به بخش‌های مختلف این جشنواره عنوان کرد: صنایع‌دستی، موسیقی محلی، سیاه‌چادر و طبخ غذاهای محلی از بخش‌های اصلی برگزاری این جشنواره است، در کنار این جشنواره برنامه‌های جانبی مانند معرفی مناطق گردشگری لرستان و نمایشگاه‌های سنگ‌های قیمتی برگزار می‌شود.
وی از حضور ۱۵ استان در اجرای گروه موسیقی تال در این جشنواره خبر داد و بیان کرد: گروه موسیقی تال به سرپرستی و خوانندگی استاد فرج علیپور در این جشنواره اجرا می‌شود و این بخش موسیقی نیز یکی از بخش‌های برگزاری این جشنواره است.
قاسمی معرفی فرهنگ اقوام ایرانی را از مهم‌ترین اهداف برگزاری این جشنواره برشمرد و گفت: در این جشنواره معرفی فرهنگ اقوام ایرانی به مردم مهم‌ترین هدف است و با اجرای این برنامه می‌توان سنت‌های گذشتگان را حفظ کرد.
انتهای پیام/
