
# ఆసక్తికర వ్యాఖ్యలు చేసిన మంత్రి గంగుల కమలాకర్

Published at: **2019-11-04T18:01:32+00:00**

Author: ****

Original: [Andhrajyothy](https://www.andhrajyothy.com/artical?SID=946267)

ADVT
కరీంనగర్‌: టీఆర్ఎస్ పార్టీలో మరోసారి ‘ఓనర్’ వ్యాఖ్యలు కలకలం రేపాయి. టీఆర్ఎస్ పార్టీ కేసీఆర్‌దో, కేటీఆర్‌దో కాదు అంటూ మంత్రి గంగుల కమలాకర్ సంచలన వ్యాఖ్యలు చేశారు. పార్టీలో కేసీఆర్ ఒక్కడే నాయకుడు అని, మిగతావాళ్లంతా కార్యకర్తలే అని చెప్పుకొచ్చారు. టీఆర్ఎస్‌కు ప్రజలే ఓనర్లు అని వ్యాఖ్యానించారు. ఉద్యమ కారులకు టీఆర్‌ఎస్‌ పార్టీ పదవులు ఇచ్చి గౌరవం ఇస్తుందని, బడుగు బలహీన వర్గాలకు పెద్ద పీట వేస్తుందని పేర్కొన్నారు. సోమవారం ఇక్కడ జరిగిన ఓ కార్యక్రమంలో మంత్రి గంగుల కమలాకర్ పాల్గొన్నారు. ఈ సందర్భంగా మాట్లాడిన ఆయన.. అన్ని పార్టీలు ఏకమై వచ్చినా హుజూర్‌నగర్‌లో టీఆర్ఎస్ పార్టీ గెలుపును ఆపలేకపోయారని అన్నారు. హుజూర్‌నగర్‌ ఉపఎన్నిక సందర్భంగా వాతావరణ పరిస్థితులు అనుకూలించక సీఎం కేసీఆర్ అక్కడికి వెళ్లలేదని, ఒకవేళ వెళ్లి ఉంటే ఫలితం మరోలా ఉండేదని అభిప్రాయపడ్డారు. కేసీఆర్ వెళ్లకున్నా.. హుజూర్‌నగర్ ప్రజలు మంచి మెజార్టీతో టీఆర్ఎస్‌ అభ్యర్థిని గెలిపించారని అన్నారు.
 
ఇదిలాఉంటే.. మంత్రి గంగుల కమలాకర్ నోట ‘ఓనర్’ మాట రావడం పార్టీలో చర్చనీయాంశమైంది. గతంలో మంత్రి ఈటల రాజేందర్, మాజీ హోంమంత్రి నాయిని నర్సింహారెడ్డి వంటి టీఆర్ఎస్ ముఖ్య నేతలు తమ అసంతృప్తిని బాహాటంగానే వ్యక్తపరిచారు. టీఆర్ఎస్‌లో కిరాయిదార్ల పెత్తనం ఎక్కువైందని, గులాబీ జెండాకు తామే ఓనర్లమంటూ సంచలన వ్యాఖ్యలు చేసిన విషయం తెలిసిందే. అయితే పరిస్థితి చేయిదాటకముందే తేరుకున్న పార్టీ వర్కింగ్ ప్రెసిడెంట్ కేటీఆర్.. ఈ వ్యాఖ్యలపై ఘాటుగా స్పందించారు. పార్టీలకు ఓనర్లు ఉండరని స్పష్టం చేశారు. ఆస్తులకు మాత్రమే ఓనర్లు ఉంటారని.. అస్తిత్వాలకు ఉండరని అన్నారు. టీఆర్ఎస్ పార్టీ నాలుగు కోట్లమంది తెలంగాణ ప్రజల అస్తిత్వానికి ప్రతీక అని పేర్కొన్నారు. ఎవరికి వారు తాము కూడా ఓనర్‌నే అని మాట్లాడటం సరికాదన్నారు. క్రమశిక్షణ ఉల్లంఘనకు పాల్పడితే ఎంతటి వారినైనా ఉపేక్షించబోమని కేటీఆర్ హెచ్చరించారు.
