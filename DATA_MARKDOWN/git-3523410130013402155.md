
# 
        سکوت اتحادیه عرب در قبال سرقت نفت سوریه
      

Published at: **2019-11-05T13:44:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638329/%D8%B3%DA%A9%D9%88%D8%AA-%D8%A7%D8%AA%D8%AD%D8%A7%D8%AF%DB%8C%D9%87-%D8%B9%D8%B1%D8%A8-%D8%AF%D8%B1-%D9%82%D8%A8%D8%A7%D9%84-%D8%B3%D8%B1%D9%82%D8%AA-%D9%86%D9%81%D8%AA-%D8%B3%D9%88%D8%B1%DB%8C%D9%87)

به گزارش بولتن نیوز، آمریکایی‌ها پس از اینکه در ۲۲ مهر ماه گذشته مدعی خروج از شمال سوریه شدند، در پنج‌شنبه هفته گذشته بار دیگر اولین گشتی‌هایی خود را در اطراف چاههای نفتی سوریه به راه انداختند.    وبگاه الخلیج اونلاین، با بررسی مواضع کشورهای عربی در قبال سوریه در طول سال‌های گذشته، نوشته است که اتحادیه عرب صرفا به علت دشمنی با ترکیه، عملیات نظامی این کشور در شمال سوریه را محکوم کرد، وگرنه حاکمیت و تمامیت ارضی سوریه اهمیتی برای اتحادیه عرب ندارد.   این وبسایت خبری، سکوت کامل این اتحادیه در قبال دزدی آشکار نفت سوریه بدست آمریکا را دلیلی بر مدعای خود ذکر کرد و نوشت که اتحادیه عرب استقلال در تصمیم‌گیری را از دست داده است.   «حجازی ابوشنب» تحلیلگر سیاسی فلسطینی در این باره به الخلیج اونلاین گفت: «حکومت‌های عربی تابع سیاست‌های آمریکا هستند؛ به خصوص اکنون که رهبرانی فاقد عرق ملی و استقلال رأی بر آنها تسلط دارند.»   او تأکید کرد که اتحادیه عرب نیاز به بازسازی دارد؛ منطقه با بحران‌های متعددی از جمله سد النهضه، جنگ یمن، بحران لیبی و عملیات نظامی ترکیه در شمال سوریه مواجه است اما هیچ تحرکی از سوی اتحادیه عرب دیده نمی‌شود.   به گفته وی اتحادیه عرب تا کنون اشاره‌ای به دهها حمله اسرائیل به خاک سوریه نکرده؛ تا جایی که وزیر خارجه بحرین گفته است که حملات اسرائیل برای «دفاع از خود» صورت می‌گیرد.   سوریه چه مقدار نفت در اختیار دارد؟   به نوشته الخلیج اونلاین، تاکنون بررسی دقیق و مستقلی درباره میزان دارایی نفت و گاز سوریه بعمل نیامده و دولت سوریه نیز تا پیش از آغاز بحران سال ۲۰۱۱، اسامی برخی چاههای نفتی را مخفی نگه داشته بود؛ تا جایی که پس از تسلط تروریست‌های داعش در سال ۲۰۱۴ تا ۲۰۱۷ وجود چنین چاههایی مشخص شد.   وبگاه اویل پرایسز در ۲۳ اکتبر گذشته در گزارشی مدعی شد که به طور اجمالی میزان ذخایر نفت سوریه ۲.۵ میلیارد بشکه است و در حدود ۷۵ درصد این میزان در چاههای نفتی استان دیرالزور انباشته شده است.   پیش از سال ۲۰۱۱، دولت سوریه روزانه ۳۸۰ هزار بشکه نفت می‌فروخت. در سال ۲۰۱۶ صندوق بین‌المللی پول در گزارشی اعلام کرد که این میزان به ۴۰ هزار بشکه در روز کاهش پیدا کرده است.   شبه‌نظامیان کُرد سوریه از سال ۲۰۱۷ و پس از شکست داعش در این منطقه توانستند بر اکثر چاههای نفتی مسلط شوند و در آن زمان ماهانه ۱۰ میلیون دلار درآمد داشتند. (هر بشکه‌ نفت را ۳۰ دلار می‌فروختند.)   خلیج اونلاین در پایان می‌نویسد که بدون شک بخش نفت و گاز سوریه از جمله بخش‌هایی است که بیشترین آسیب را در سال‌های گذشته دیده است؛ به گونه‌ای که دولت سوریه از سال ۲۰۱۱ تا ۲۰۱۷ بیش از ۶۲ میلیارد دلار در این بخش زیان دیده است.   در این راستا به گفته منابع غربی، برخی سناتورهای آمریکایی اخیرا به دیدار ترامپ رفته و از روی نقشه محل دقیق میادین نفتی واقع در شمال و شمال شرق سوریه را به وی تفهیم کرده‌اند تا او را متقاعد کنند نظامیان آمریکایی نباید از سوریه خارج شوند.    «سرگئی ریابکوف» معاون وزیر خارجه روسیه روز جمعه گذشته در مصاحبه با خبرگزاری اینترفکس گفت که مسکو نارضایتی خود را از اقدامات آمریکا در زمینه تحت کنترل درآوردن میادین نفتی شرق رود فرات اعلام کرده و در تماسهای خود با مقامات واشنگتن آن را گوشزد کرده است.
