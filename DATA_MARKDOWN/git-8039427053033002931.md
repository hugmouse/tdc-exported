
# షష్టిపూర్తికి ప్రధానిగా అమిత్ షా?

Published at: **2019-11-03T10:51:15+00:00**

Author: ****

Original: [Andhrajyothy](https://www.andhrajyothy.com/artical?SID=945350)

Ph: 88865 47666ప్రవేశం ఉచితం ADVT

        ఆ కళ్లు స్కానర్లు. మనుషుల్ని కచ్చితంగా అంచనా వేస్తాయి. ఆ గాంభీర్యం ఓ సంకేత భాష. అర్థమైనట్టే ఉంటుంది. అస్సలు కాదు. ఆ భృకుటి ముడిపడిందంటే... ఏదో చిక్కుముడి విడిపోతోందని భావం. ఆ గుండ్రటి తలకాయ... రాజకీయ రాకెట్‌ ప్రయోగ కేంద్రం. ఒక సాధారణ ఏబీవీపీ కార్యకర్త ప్రపంచంలోనే అతి పెద్ద రాజకీయ పార్టీకి జాతీయ అధ్యక్షుడుగా, కేంద్ర హోంమంత్రిగా ఎలా ఎదగగలిగారు? ఒడిదుడుకులు, ఆటుపోట్లు నిబ్బరంగా తట్టుకుని సవాళ్లను అవకాశాలుగా ఎలా మార్చుకోగలిగారు? రాజకీయాల్లో ఎదగడానికి వంశాలూ వారసత్వాలతో పన్లేదు... కొండల్ని ఢీకొట్టగల డీఎన్‌ఏ ఉంటే చాలని నిరూపించారు అమిత్‌షా.
      
 అమితాబ్‌ అనిల్‌ చంద్ర షా. క్లుప్తంగా... అమిత్‌ షా. బిజెపి జాతీయ అధ్యక్షుడు, కేంద్ర హోంమంత్రి. భారతీయ జనతా పార్టీని తొలిసారి అధికారంలోకి తీసుకువచ్చిన మాజీ ప్రధాని అటల్‌ బిహారీ వాజపేయి 2004లో గద్దె దిగిన తర్వాత, మరణించే వరకూ... 14 సంవత్సరాల పాటు నివసించిన ఢిల్లీలోని 6 ఏ కృష్ణ మీనన్‌ మార్గ్‌ ఇప్పుడు అమిత్‌ షా నివాసం.
 
కాంగ్రెస్‌ను సంస్థాగతంగా పటిష్టం చేసి... క్విట్‌ ఇండియా, సహాయ నిరాకరణ వంటి అనేక ఉద్యమాలను సమర్థంగా నిర్వహించి... దేశ హోంమంత్రిగా 565 సంస్థానాలను విలీనం చేసి... భారతదేశానికి ఒక భౌగోళిక, రాజకీయ రూపాన్ని కల్పించిన సర్దార్‌ పటేల్‌కూ, అమిత్‌ షాకూ ఎన్నో పోలికలున్నాయని పార్టీ వర్గాలు భావిస్తాయి.
 
 దేశ తొలి హోంమంత్రి సర్దార్‌ వల్లభ్‌ భాయ్‌ పటేల్‌లానే, అమిత్‌ షా కూడా గుజరాత్‌ వాడే
. సర్దార్‌ మాదిరే పార్టీని కింది స్థాయి నుంచి పటిష్టం చేశారు. కేంద్ర హోంమంత్రిగా బాధ్యతలు స్వీకరించి మూడు నెలలు కాకముందే 370 అధికరణను రద్దు చేసి జమ్ముకశ్మీర్‌ను రెండు రాష్ట్రాలుగా విభజించి, కశ్మీర్‌ భారత్‌లో అవిభాజ్య అంగమన్న విషయంలో అన్ని వివాదాలకూ తెరదించారు. 
ఒకప్పుడు రెండు సీట్లకే పరిమితమైన భారతీయ నరేంద్ర మోదీ ప్రతి విజయం వెనుక అమిత్‌ షా ఉంటారు. మోదీకి ఉన్న జనాకర్షణ చెక్కుచెదరకుండా చూస్తూనే... దాన్ని మరింత పెంచేలా వ్యూహరచన చేయగల ధీమంతుడు షా. చంద్రగుప్తుడికి చాణక్యుడిలా, రాయలకు తిమ్మరుసులా... నరేంద్ర మోదీకి అతను, అతనొక్కడే!జనతా పార్టీ... జాతీయ స్థాయిలో పూర్తి మెజారిటీతో రెండుసార్లు అధికారంలోకి రావడమే కాక, అత్యధిక రాష్ట్రాల్ని హస్తగతం చేసుకోడానికి ప్రధాన కారకుడు... అమిత్‌ షా.
 
జాతీయ రాజకీయాల్లో అమిత్‌ షా అంటే తెలియని వారు లేరు. కాని ఒక్క మోదీ తప్పించి, ఎవరూ ఆయన గురించి తమకు అంతా తెలుసని చెప్పలేరు. షా ఎప్పుడు ఏమి చేస్తారో, ఏ పరిణామం వెనుక ఆయన హస్తం ఉన్నదో, ఎవరిని ఎప్పుడు అందలమెక్కిస్తారో, ఎవరిని అధఃపాతాళానికి తొక్కేస్తారో ఎవరూ ఊహించలేరు. ఆయన మొహం మీద చిరునవ్వు అరుదు. నిరంతరం గంభీర ముద్రలోనే ఉంటారు. అనూహ్యంగా పావులు కదపడంలో దిట్ట. గత పార్లమెంటు సమావేశాల్లో ఆర్టికల్‌ 370ని రద్దు చేస్తారని, జమ్ముకశ్మీర్‌ను విభజిస్తారని, రాజ్యసభలో బిల్లు ప్రవేశపెడతారని... మోదీ, షా, రాజ్యసభ చైర్మన్‌ వెంకయ్యనాయుడులకు తప్ప నాలుగో వ్యక్తికి తెలియదు. అదే రోజు కాంగ్రెస్‌కు చెందిన అత్యంత సీనియర్‌ నేత, పార్టీ చీఫ్‌ విప్‌ భువనేశ్వర్‌ కలితా రాజ్యసభకు రాజీనామా చేసి కాంగ్రెస్‌ను ఆత్మరక్షణలో పడవేయడం షా ఎత్తుగడలకు మరో ఉదాహరణ.
 
2014 దాకా... ఉత్తరప్రదేశ్‌లో 73 లోక్‌సభ సీట్లు సాధించేంత వరకూ అమిత్‌షా సామర్థ్యం జాతీయ స్థాయిలో చాలా మందికి తెలియదు. ఢిల్లీ కారిడార్లలో ఉన్న వారికి ఆయనో అంతుపట్టని పజిల్‌లా కనిపించేవారు. యుపిలో అఖండ మెజారిటీ సాధించడంతో... దేశ వ్యాప్తంగా బిజెపి అధికారంలోకి రావడంతో... అమిత్‌షా గురించి చర్చ ప్రారంభమైంది.
 

        తిరుగులేని నేత
      
అమిత్‌ షా అంచనాలకు తిరుగు ఉండదు. ఆయన వ్యూహాలు గురితప్పవు. మోదీ కుడిభుజంగా గుజరాత్‌లో పార్టీని నాలుగు సార్లు విజయపథంలోకి నడిపించారు. రాష్ట్రంలో బిజెపిని తిరుగులేని శక్తిగా మార్చారు. ఉత్తరప్రదేశ్‌ అసెంబ్లీలో కమలం ప్రభంజనం వీస్తుందని అమిత్‌షా చెప్పినప్పుడు అతిశయోక్తిగా కొట్టిపారేసినవారే, ఆ తర్వాత ఖిన్నులయ్యారు. ‘దేశంలో సునామీ వీస్తుంది’... అని 2014కు ముందు ఆయన చెప్పిన మాటలు నూటికి నూరుపాళ్లు నిజమయ్యాయి. ‘300కు పైగా సీట్లు సాధిస్తాం’... అని 2019 ఎన్నికలకు పూర్వం ఆయన చేసిన ప్రకటనలు అక్షర సత్యాలయ్యాయి.. పశ్చిమ బెంగాల్‌, మహారాష్ట్ర, రాజస్థాన్‌, మధ్యప్రదేశ్‌, త్రిపుర, బీహార్‌... ఇలా ఏ రాష్ట్రంలోనూ షా అంచనాలు తప్పుకాలేదు.
 
2017లో రాజ్యసభలో అడుగు పెట్టేంతవరకూ తాను పోటీ చేసిన ఏ ఎన్నికలోనూ ఓడిపోలేదు. 1997లో సర్ఖేజ్‌ నియోజవర్గం నుంచి ఎమ్మెల్యేగా బరిలోకి దిగిన తర్వాత... అయిదుసార్లు విజయం సాధించారు. ప్రతిసారీ అత్యధిక మెజారిటీని కైవశం చేసుకున్నారు. గత లోక్‌సభ ఎన్నికల్లో, గాంధీనగర్‌ పార్లమెంటరీ నియోజకవర్గం నుంచి పోటీ చేసి, గతంలో అక్కడ లాల్‌ కృష్ణ ఆడ్వాణీ సాధించిన దానికంటే అత్యధిక మెజారిటీతో గెలుపొందారు. గెలవడం, గెలిపించడం అమిత్‌షాకు వెన్నతో పెట్టిన విద్యలు. నేడు బిజెపి మెజారిటీ రాష్ట్రాల్లో తిరుగులేని శక్తిగా మారిందంటే, ఆ విజయం యాదృచ్ఛికం కాదు. ఆ వరుస గెలుపుల వెనుక అమిత్‌ షా అహోరాత్రాలు చేసిన కృషి ఉన్నది. ప్రతి రాష్ట్రంలోనూ, అక్కడి పరిస్థితులను ఎంతో ముందుగా అంచనా వేసి, తన రహస్య టీమ్‌తో స్వతంత్ర సర్వేలు చేయించి, ఆ తర్వాత కింది స్థాయి నుంచి సుశిక్షిత బృందాలను రంగంలో దించి, రకరకాల కమిటీలను నియమించి, ప్రత్యర్థుల బలహీనతలను కనిపెట్టి, గెలుపే ప్రధానంగా వ్యూహరచన చేసి, ఉద్ధృతమైన ప్రచారం నిర్వహించి... అంతిమంగా ఘన విజయాన్ని ఒడిసిపట్టగల ధీశాలి షా.

        బహుముఖ వ్యక్తిత్వం...
      
నిజానికి అమిత్‌ షా జీవితంలో ఎన్నికల రాజకీయాలు ఒక పార్శ్వం మాత్రమే. 1964 అక్టోబర్‌ 22న గుజరాతీ మార్వాడీ కుటుంబంలో అనిల్‌ చంద్ర షా, కుసుం బెన్‌ దంపతులకు అమిత్‌ షా జన్మించారు. అమిత్‌ తాతకు ముంబైలో స్టాక్‌ మార్కెట్‌ వ్యాపారం ఉండేది. కానీ, సొంత నేలపై మమకారంతో కుటుంబాన్ని స్వస్థలమైన మన్సాకు మార్చారు. అమిత్‌ తండ్రి అనిల్‌ చంద్ర షా అక్కడే పీవీసీ పైపుల వ్యాపారం చేసేవారు. తాతగారికి మనవడంటే అపారమైన ప్రేమ. గొప్పగా తీర్చిదిద్దాలన్న ఆరాటం. బాల్యంలోనే కఠోరమైన క్రమశిక్షణను అలవాటు చేశారు. అమిత్‌ నాలుగేళ్ల వయసులోనే తెల్లవారు జామున సంప్రదాయ దుస్తులు ధరించి... పద్మాసనంలో గురువుల ముందు కూర్చునేవారు. భారతీయ కావ్యాలు, ఇతిహాసాలు, చరిత్ర బోధించేందుకు పలువురు పండితులను నియమించారు.
 
స్వాతంత్య్ర పోరాటంలో కీలక పాత్ర పోషించి, ఆతర్వాత తత్వవేత్తగా మారిన అరబిందోతో అమిత్‌ షా తాతకు స్నేహసంబంధాలు ఉండేవి. ఆ ఇద్దరి మధ్యా జరిగే చర్చలు అమిత్‌ మనఃఫలకంపై నిలిచిపోయాయి. ‘రాజు అనేవాడు ప్రజల ప్రయోజనాల్ని దృష్టిలో పెట్టుకునే నిర్ణయాలు తీసుకోవాలి కానీ, వ్యక్తుల లాభాల కోసం కాదు..’ అంటూ అరబిందో అనేక పాలనా సూత్రాలను ఉటంకించేవారని అమిత్‌ షా గుర్తు చేసుకుంటారు. ఆనాడు అరబిందో కూర్చున్న కుర్చీ ఇంకా ఆ ఇంట్లో భద్రంగా ఉన్నది.
 
అమిత్‌పై తల్లి ప్రభావమూ అపారమే. గాంధీ విలువలతో ప్రభావితురాలైన ఆమె, తన కుమారుడిని ఖాదీ ధరించమని ప్రోత్సహించేది. గాంధేయవాదులైన కృపలానీ, పటేల్‌ కూతురు మణిబెన్‌ తదితరులు వారింటికి తరచూ వచ్చేవారు. అమిత్‌షాపై భారతీయ విద్యాభవన్‌ సంస్థాపకుడు కెఎం మున్షీ ప్రభావం కూడా ఉన్నదని చెబుతారు. ‘ఆదర్శ రాజ్యానికి నాలుగు లక్ష్యాలు ఉండాలి. దేశ సార్వభౌమికతను సరిహద్దుల్ని పరిరక్షించుకోవడం, ప్రపంచ దేశాల మధ్య ఉన్నత స్థానాన్నీ గౌరవాన్నీ సముపార్జించుకోవడం, దేశాన్ని సుసంపన్నంగా మార్చడం, సాంస్కృతిక విలువల్ని పటిష్టం చేయడం.... అని మున్షీ చెప్పిన మాటలు తనలో బలంగా నాటుకుపోయాయని అంటారు అమిత్‌ షా. ప్రముఖ హిందీ కవులు సాహిర్‌ లుధియాన్వీ, కైఫీ ఆజ్మీ అంటే యువకుడుగా ఉన్నప్పటి నుంచీ ఇష్టం.
 
మెహసానాలో స్కూలు విద్య పూర్తయిన తర్వాత, అహ్మదాబాద్‌లోని సియు షా సైన్స్‌ కాలేజీలో బయోకెమిస్ట్రీలో బిఎస్‌సి పూర్తి చేశారు. అదే సమయంలో స్టాక్‌ మార్కెట్‌ బ్రోకర్‌గా, సహకార బ్యాంకు ఉద్యోగిగా పనిచేశారు. కాలేజీ రోజుల్లోనే ఆర్‌ఎస్‌ఎస్‌తో సంబంధాలు బలపడ్డాయి. అహ్మదాబాద్‌లో చురుకైన స్వయంసేవక్‌గా పేరు తెచ్చుకుంటున్న మోదీతో అప్పుడే తొలి పరిచయం. నిజానికి, ఎమర్జెన్సీలో వాజపేయి, ఆడ్వాణీ, వెంకయ్యనాయుడు తదితరులంతా జైలు పాలైన సమయానికి అమిత్‌ షా వయసు పదమూడేళ్లు. మణిబెన్‌ 1977 ఎన్నికల్లో పోటీ చేసినప్పుడు, ఆ కుర్రాడు ఉత్సాహంగా ప్రచారంలో పాల్గొన్నాడు. మణి జనతా పార్టీ టికెట్‌పై విజయం సాధించారు. గుజరాత్‌లో జనతా పార్టీ పదిహేను సీట్లు సాధించడంతో ఏర్పడిన గెలుపు వాతావరణం అమిత్‌ షాపై ప్రభావం చూపింది.
 

        రథ సారథిగా...
      
ఆతర్వాత, సరిగ్గా మూడేళ్లకు 1980లో అమిత్‌షా ఆర్‌ఎస్‌ఎస్‌లో చేరారు. ఏబీవీపీ గుజరాత్‌ యూనిట్‌ ప్రధాన కార్యదర్శి అయ్యారు. అదే సమయంలో జాతీయ స్థాయిలో భారతీయ జనతా పార్టీ ఆవిర్భవించింది. 1980-85లో గుజరాత్‌లో పార్టీ విస్తరణ ప్రారంభమైంది. ఓ సాధారణ కార్యకర్తగా షా పనిచేయడం ప్రారంభించారు. అహ్మదాబాద్‌లోని నరన్‌పురా వార్డులో పోల్‌ ఏజెంటుగా ఆయనకు బాధ్యత అప్పగించింది పార్టీ. తొలి బాధ్యతే విజయవంతం కావడంతో, వార్డు కార్యదర్శిగా ప్రమోషన్‌ లభించింది. 1987లో బిజెపి యువమొర్చాలో పనిచేయడం మొదలుపెట్టారు. గుజరాత్‌లో నానాజీ దేశ్‌ముఖ్‌ దీనదయాళ్‌ రిసెర్చ్‌ ఇనిస్టిట్యూట్‌ను ప్రారంభించినప్పుడు... అతిపిన్న వయసులో, అంటే 23వ ఏటనే దానికి కోశాధికారి అయ్యారు. నానాజీతో చర్చలు, ఆ సంస్థలో జరిగే పరిశోధన, అధ్యయనాలు భావజాలపరంగా తీర్చిదిద్దాయి. ఆ సంస్థ నుంచి వెలువడే ‘మంథన’ పత్రిక ఆలోచనల్ని మలిచింది.
 
భారతీయ జనతా పార్టీ సైద్ధాంతిక పరిణామానికి సంబంధించి అతి కీలక సమయం అది. ఇందిర హత్యకు దారితీసిన ఖలిస్తాన్‌ ఉద్యమ ప్రకంపనలు ఇంకా కొనసాగుతూనే ఉన్నాయి. షాబానో కేసులో రాజీవ్‌గాంధీ వ్యవహరించిన తీరు, ఎన్నికల సంస్కరణల గురించి చర్చ, పాలంపూర్‌లో రామజన్మభూమిపై తీర్మానం... తదితర పరిణామాలు అప్పుడే జరిగాయి. 1989లో 85 సీట్లలో బిజెపి విజయం, ఆడ్వాణీ రథయాత్ర... ఘట్టాలు పార్టీ చారిత్రక గమనాన్ని మలుపు తిప్పాయి. ఇదే అమిత్‌ షాకు సైద్ధాంతిక రాజకీయాలతో పరిణతి సాధించేందుకు తోడ్పడింది
 
1991లో ఆడ్వాణీ గాంధీనగర్‌లో పోటీ చేసినప్పుడు, అమిత్‌ షాకు ఆయన నియోజకవర్గ బాధ్యతలు అప్పగించారు. అహ్మదాబాద్‌లో భారీ ఎత్తున ర్యాలీ నిర్వహించి తన సమర్థతను చాటుకున్నారు షా. అప్పటి నుంచీ 2009 వరకు ఆడ్వాణీ ఎన్నికల సమన్వయకర్తగా తనే వ్యవహరించారు. గాంధీనగర్‌ నియోజకవర్గంతో ఉన్న సంబంధాలే ఆయనను గత ఎన్నికల్లో 8 లక్షల 88వేల ఓట్లతో విజయం సాధించేందుకు తోడ్పడ్డాయి.
 

        అవకాశాల వెల్లువ
      
1990 నుంచి అమిత్‌ షా ఉత్థానం మరింత వేగవంతం అయింది. ఏ బాధ్యత ఇచ్చినా అద్భుత ఫలితాలు సాధిస్తారన్న నమ్మకం పార్టీ వర్గాల్లో బలపడింది. రాష్ట్ర బృందంలో మోదీతో పాటు అమిత్‌ కీలకపాత్ర పోషించేవారు. 1995లో బిజెపి అధికారంలోకి వచ్చాక అమిత్‌ షా గుజరాత్‌ స్టేట్‌ ఫైనాన్స్‌ కార్పొరేషన్‌ చైర్మన్‌గా నియమితులయ్యారు. అప్పటికి తన వయసు ముప్పై ఒకటి. ఆయన నాయకత్వంలో సంస్థ 214 శాతం లాభాలను ఆర్జించింది. తర్వాత దాన్ని పబ్లిక్‌ లిమిటెడ్‌ కంపెనీగా, చిన్న వ్యాపార సంస్థల అవసరాలకు తగ్గట్లుగా మలిచారు.
 
స్వాతంత్య్రం వచ్చి అయిదు దశాబ్దాలు పూర్తయిన సందర్భంగా 1997లో ఆడ్వాణీ నేతృత్వంలో నిర్వహించిన స్వర్ణ జయంతి యాత్ర నిర్వాహక బృందంలో అమిత్‌ షా కీలక పాత్ర పోషించారు. ఆ సమయంలోనే... నరేంద్రమోదీ-అమిత్‌షా ద్వయం ఢిల్లీలో తమ ఉనికిని విస్తరించుకోవడం మొదలుపెట్టింది. బిజెపి యువమోర్చా కోశాధికారిగా షాను నియమించడం ఇందుకు నిదర్శనం. 1997లో తొలిసారి అసెంబ్లీ టికెట్‌ లభించింది. సర్ఖేజ్‌ నుంచి 25 వేల మెజారిటీతో ఎన్నికయ్యారు. అప్పటి నుంచి ప్రతి అసెంబ్లీ ఎన్నికలోనూ గెలుస్తూ వచ్చారు. కేశూభాయి పటేల్‌ ముఖ్యమంత్రిగా ఉన్నప్పుడు... ఎమ్మెల్యేగా పెద్దగా చర్చల్లో పాల్గొనేవారు కాదు. మౌనంగా కూర్చుని అన్నీ గమనించేవారు. 2002లో నరేంద్రమోదీ ముఖ్యమంత్రి అయ్యాక హోంశాఖతో పాటు అనేక కీలక శాఖలు వరించాయి. సభలో మాట్లాడమంటూ మోదీ ప్రోత్సహించేవారు. దీంతో అప్పుడప్పుడూ నోరు విప్పాల్సి వచ్చేది.
 
2000లో అమిత్‌ షా అహ్మదాబాద్‌ జిల్లా సహకార బ్యాంకు చైర్మన్‌గా ఎన్నికయ్యారు. రూ.20 కోట్ల నష్టంతో ఉన్న సంస్థను ఏడాది లోపు రూ.6 కోట్ల లాభానికి తీసుకొచ్చారు. 1998 నుంచి 2000 వరకు షా కాంగ్రెస్‌ చేతుల్లోని సహకార సంఘాలను హస్తగతం చేసుకోవడంపై దృష్టి కేంద్రీకరించారు. వ్యవసాయ మార్కెట్‌ కమిటీలు, పాడి సంఘాల ఎన్నికల్లోనూ పార్టీ విజయాలు సాధిస్తూ వచ్చింది. దీనివల్ల కింది స్థాయిలో బలోపేతమైంది. దీనితో ఆయన్ని బిజెపి సహకార విభాగం జాతీయ కన్వీనర్‌గా నియమించారు.
 
మౌలిక స్థాయిలో క్రియాశీలత, సంస్థాపరమైన సామర్థ్యం, ఎంతపనిచేసినా అలసిపోని శక్తి మోదీకి సన్నిహితుడుగా మార్చాయి. తన 38వ ఏట సర్ఖేజ్‌లో మూడోసారి 1,58,036 ఓట్లతో గెలిచిన తర్వాత... హోం, రవాణా, మద్య నిషేధం, పార్లమెంటరీ వ్యవహారాలు, న్యాయ, ఎక్సైజ్‌ ఇలా ఎన్నో శాఖలు ఆయనను వరించాయి. నరేంద్రమోదీ గుజరాత్‌ ముఖ్యమంత్రిగా ఉన్న 12 సంవత్సరాల కాలంలో అమిత్‌ షా రాష్ట్రంలోనే శక్తిమంతుడైన నేతగా ఎదిగారు. ఒక దశలో, ఒంటిచేత్తో డజను మంత్రిత్వ శాఖలు నిర్వహించారు. రాష్ట్ర హోంమంత్రిగా ఎన్నో కీలక నిర్ణయాలు తీసుకున్నారు. పోలీసు బలగాలను ఆధునీకరించారు. అధునాతన ఫోరెన్సిక్‌ ప్రయోగ శాలను ఏర్పాటు చేశారు. దీనివల్ల జాతీయ భద్రతకు సంబంధించి పలు అంశాలను అధ్యయనం చేసే అవకాశం దొరికింది. ప్రపంచంలో ఎక్కడా లేని విధంగా ఫోరెన్సిక్‌ యూనివర్సిటీ, రక్షా శక్తి యూనివర్సిటీలను ఏర్పాటు చేశారు. రక్షాశక్తి యూనివర్సిటీలో ఆనాడే, ఇంటలిజెన్స్‌ అధికారి అజిత్‌ దోవల్‌ను ఫ్యాకల్టీ సభ్యుడుగా నియమించారు.. న్యాయశాఖ మంత్రిగా గుజరాత్‌ నేషనల్‌ లా యూనివర్సిటీని దేశంలోనే ప్రముఖ విద్యాసంస్థగా తీర్చిదిద్దేందుకు కృషి చేశారు. 2004లో కాంగ్రెస్‌ ప్రభుత్వం కేంద్రంలో ఉగ్రవాద నిర్మూలనకు పోటాను ప్రవేశపెట్టినప్పుడు, అమిత్‌ షా గుజరాత్‌లో సంఘటిత నేరాల నివారణకు మరింత శక్తిమంతమైన బిల్లును సిద్ధం చేశారు. మత మార్పిడి నిరోధక చట్టాన్ని ప్రవేశపెట్టి ఆర్‌ఎస్‌ఎస్‌ నాయకత్వ ప్రశంసలు అందుకున్నారు.
 

        ఆటుపోట్లు...
      
అంతా సాఫీగా జరిగిపోతున్న సమయంలో... 2010లో కేంద్రంలో అధికారంలో ఉన్న యుపిఏ ప్రభుత్వం అమిత్‌ షాపై దృష్టి సారించింది. అంతకు ఆయిదేళ్ల క్రితం జరిగిన సోహ్రబుద్దీన్‌ షేఖ్‌ అనే వ్యక్తి ఎన్‌కౌంటర్‌కు సంబంధించి నేరారోపణలు చేసింది. యుపిఏ హయాంలో దేశ వ్యాప్తంగా 1200 ఎన్‌కౌంటర్లు జరిగితే, గుజరాత్‌లో 19 ఎన్‌కౌంటర్లు జరిగాయి. దేశ వ్యాప్తంగా జరిగిన వాటిని వదిలిపెట్టి, గుజరాత్‌ ఎన్‌కౌంటర్లపైనే కాంగ్రెస్‌ సర్కార్‌ దృష్టి సారించిందని బిజెపి వర్గాల ఆరోపణ. 2010లో షాకు వ్యతిరేకంగా సిబిఐ ఛార్జి షీటు దాఖలు చేయడంతో అమిత్‌ షా హోంమంత్రిగా తన పదవికి రాజీనామా చేసి సిబిఐ కోర్టు ముందు హాజరయ్యారు. ప్రాథమిక ఆధారాలు అంత బలంగా లేవంటూ... 2010 అక్టోబర్‌ 29న గుజరాత్‌ హైకోర్టు అమిత్‌ షాకు బెయిల్‌ ఇచ్చింది. దీనితో షా గుజరాత్‌లోనే ఉంటే కేసు విచారణను ప్రభావితం చేస్తారంటూ, మరుసటి రోజే సిబిఐ సుప్రీంకోర్టులో పిటిషన్‌ దాఖలు చేసింది. అప్పుడు కోర్టుకు సెలవులు కావడంతో సుప్రీంకోర్టు న్యాయమూర్తి జస్టిస్‌ అఫ్తాబ్‌ ఆలమ్‌ తన ఇంటి నుంచే పిటిషన్‌ స్వీకరించి అమిత్‌ షా గుజరాత్‌లోకి ప్రవేశించకుండా నిషేధించారు. ఫలితంగా 2010 నుంచి 2012 వరకు బలవంతంగా ప్రవాసాన్ని అనుభవించాల్సి వచ్చింది. తనపై కేంద్రం పెట్టిన కేసు పూర్తిగా రాజకీయ దురుద్దేశంతో కూడుకున్నదని అమిత్‌ షా బలంగా వాదించారు. 90 రోజుల శిక్ష సందర్భంగా సబర్మతీ జైలులో ఉన్నప్పుడూ, ఆ తర్వాత ప్రవాసంలో భాగంగా ఢిల్లీ గుజరాత్‌ భవన్‌లోని ఒక గదిలో కాలం గడుపు తున్నప్పుడూ... తన భవిష్యత్‌ రాజకీయ కార్యాచరణకు వ్యూహాల్ని సిద్ధం చేసుకున్నారు. దేశ పరిణామాలను లోతుగా అధ్యయనం చేశారు. దేశమంతా తిరిగి పరిస్థితులను పరిశీలించారు. 2012లో ప్రవాసాన్ని కోర్టు ఎత్తివేసింది. గుజరాత్‌లో ప్రవేశిస్తూనే సోమనాథ్‌ మందిరాన్ని సందర్శించి జాతీయ స్థాయిలో కాంగ్రెస్‌ పాలనపై దండయాత్రకు సాధన సంపత్తి సమకూర్చుకున్నారు.
 
రాజకీయ కేసుల్లో గుజరాత్‌కు దూరం కావడం, తెలియని ప్రదేశాల్లో కోర్టుల చుట్టూ తిరగాల్సి రావడం... ఆయనను రాటుదేలేలా చేశాయి. నిజానికి ఆ స్థానంలో ఎవరున్నా నిరాశానిస్పృహలకు గురవుతారు. కాని ఈ పరీక్షా సమయాన్ని జాతీయ స్థాయిలో కాంగ్రెస్‌ను దెబ్బతీసేందుకు అవసరమైన వ్యూహరచనకు ఉపయోగించుకున్నారు షా.
 

        చలో ఢిల్లీ...
      
2012లో గుజరాత్‌లో మోదీ మరోసారి బ్రహ్మాండమైన మెజారిటీతో అధికారంలోకి వచ్చారు. దీంతో జాతీయ రాజకీయాల్లో ప్రవేశించేందుకు మార్గం సుగమమైంది. ఈ ఎన్నికల్లో నరన్‌పురా నియోజకవర్గంలో అమిత్‌ షా అయిదో సారి అత్యధిక మెజారిటీతో గెలిచారు. అప్పటికే ఆయన దృష్టి హస్తినపై కేంద్రీకృతమైంది. ఢిల్లీలోని జంగ్‌పురాలో మూడు గదుల అపార్ట్‌మెంట్‌ తీసుకుని కొత్త ఇన్నింగ్స్‌ ప్రారంభించారు. 2014 ఎన్నికలు సమీపిస్తుండటంతో... జాతీయ నాయకత్వం కూడా అమిత్‌ షా సేవలు ఢిల్లీలో అవసరమని భావించి, జాతీయ ప్రధాన కార్యదర్శిగా నియమించింది. యుపి బాధ్యతలు అప్పగించింది. ఉత్తరప్రదేశ్‌లో బిజెపి అఖండ విజయం సాధిస్తే... మోదీ ఢిల్లీ పగ్గాలు చేపట్టడం సులభం అవుతుందని భావించిన అమిత్‌ షా... తన శక్తియుక్తులన్నీ ధారపోశారు. పదునైన వ్యూహరచన చేశారు. అక్కడ గత 12 సంవత్సరాలుగా పంచాయతీ ఎన్నికల్లోనూ బిజెపి గెలవలేదనీ, జిల్లా మండల స్థాయి ఎన్నికలకూ దూరంగా ఉన్నదనీ గమనించారు. ఇక నుంచీ ప్రతి ఎన్నికలోనూ పోటీ చేస్తుందని ప్రకటించారు. సంస్థాగతంగా పార్టీని చైతన్యవంతం చేయడం ప్రారంభించారు. దీంతో పార్టీ కింది స్థాయి నుంచి బలోపేతమైంది. ఆ ఆత్మవిశ్వాసంతోనే, యుపి ఫలితాలను ఆయన ముందుగానే ప్రకటించగలిగారు. అక్కడ ఎస్‌పి, బిఎస్‌పి, కాంగ్రెస్‌ల పట్ల తీవ్ర ప్రజావ్యతిరేకత ఉన్నదని, బలమైన ప్రత్యామ్నాయం కనిపిస్తే ప్రజలు తప్పక ఆదరిస్తారని ఊహించారు. అనుకున్నట్టే యుపిలో లోక్‌సభలో 73 సీట్లతో బిజెపి కనీవినీ ఎరుగని విజయం సాధించింది. 1991లో లభించిన 51 సీట్ల కంటే ఇది ఎక్కువ. షా అంచనాలకు అనుగుణంగానే 2014లో దేశ వ్యాప్తంగా బిజెపి ప్రభంజనం వీచింది. ఇక కేంద్రంలో మోదీ, అమిత్‌ షాల ఆధిపత్యాన్ని అంగీకరించక తప్పదని అర్థమైపోయింది. ఒక్కో నాయకుడూ వైదొలగిపోయి... వారికి పార్టీ నిర్వాహక బాధ్యతల్ని అప్పగించారు. అధ్యక్షుడుగా ఉన్న రాజ్‌నాథ్‌ సింగ్‌ తాను తప్పుకుని అమిత్‌ షా పగ్గాలు చేపడతారని ప్రకటించారు.
 
జాతీయ అధ్యక్షుడైన తర్వాత అమిత్‌ షాకు తిరుగులేకుండా పోయింది. అయినా ఆయన శైలి మారలేదు, ఆలోచనా సరళి మారలేదు. జమ్ముకశ్మీర్‌ నుంచి త్రిపుర వరకు వరుస విజయాలు సాధించిపెట్టారు. గోవాలో కాంగ్రెస్‌ ఎత్తులకు పై ఎత్తులు వేశారు. కర్ణాటకలో ఓపికగా వ్యవహరించి సరైన సమయంలో దెబ్బతీశారు. పెద్ద ఎత్తున సంస్థాగత సభ్యత్వ నమోదు కార్యక్రమాన్ని ప్రారంభించి బిజెపిని 11 కోట్ల సభ్యుల అతి పెద్ద పార్టీగా రూపొందించారు. జాతీయ అధ్యక్షుడి హోదాలోనూ ఒక్క రోజు కూడా ఖాళీగా కూర్చోలేదు. మారుమూల ప్రాంతాలకు కూడా వెళ్లాలని నిర్ణయించు కున్నారు. ఆగస్టు 2014 నుంచి సెప్టెంబర్‌ 2018 వరకు 7,90,000 కి.మీ.లు తిరిగారు. గ్రామం నుంచి జాతీయ స్థాయి వరకు వందలాది కమిటీలను ఏర్పాటు చేశారు. గుజరాత్‌లో పార్టీ నిర్మాణానికి అనుసరించిన మెలకువల్ని జాతీయ స్థాయిలోనూ ప్రయోగించారు.
 
2014లో బిజెపి విజయం తర్వాత జరిగిన తొలి జాతీయ మండలి సమావేశంలో అమిత్‌ షాను ‘మ్యాన్‌ ఆఫ్‌ ది మ్యాచ్‌’గా అభివర్ణించారు మోదీ. పార్టీ నిర్మాణం, ఎన్నికల విజయాలే లక్ష్యంగా పెట్టుకోవడంతో... మోదీ తొలి టర్మ్‌లో మంత్రిపదవిని చేపట్టలేదు అమిత్‌షా. అయినా మోదీ కీలక నిర్ణయాలలో అమిత్‌ షాను సంప్రదించేవారు. ఆయన తలూపితేనే ఆమోద ముద్ర వేసేవారు. 2019 ఎన్నికల తర్వాత కేంద్రంలో హోంమంత్రి బాధ్యతలు చేపట్టడం, ఆ ఇద్దరి చిరకాల బంధానికి సంకేతం.
 
బూత్‌ ఇన్‌ఛార్జి, ఎన్నికల ఏజెంట్‌, స్వయం సేవక్‌, విద్యార్థి పరిషత్‌ నేత, యువమోర్చా ఆర్గనైజర్‌, అహ్మదాబాద్‌ సిటీ సెక్రటరీ, రాష్ట్ర సెక్రటరీ, సహకార సంఘాల ఇన్‌ఛార్జి, బిజెపి యాత్రల నిర్వాహకుడు, ఎమ్మెల్యే, జాతీయ ప్రధాన కార్యదర్శి... అనేక మజిలీలు దాటుకుని, 49వ ఏట జాతీయ స్థాయి అధ్యక్షుడు అయ్యారు. అత్యంత శక్తిమంతమైన హోంశాఖ బాధ్యతలు చేపట్టారు. ‘బిజెపిలో ఒక కార్యకర్తకు ఇంతకంటే సాధించాల్సింది ఏముంటుంది’ అని తన సుదీర్ఘ ప్రస్థానాన్ని ఓ సందర్భంలో సగర్వంగా ప్రస్తావించుకున్నారు.
 
అమిత్‌ షా కుటుంబ విలువలకు ఎంతో ప్రాధాన్యం ఇస్తారు. 1987లో సోనాల్‌ బెహన్‌తో వివాహమైన రోజు నుంచి ఇప్పటివరకూ.... ఎక్కడున్నా రోజూ ఆమెతో మాట్లాడ కుండా ఉండలేరు. కుటుంబంతో కలసి వివిధ ప్రదేశాలు తిరగాలను కుంటారు కాని, పెద్దగా సమయం లభించదు. ఆరేళ్ల మనుమరాలు రుద్రి అంటే ప్రాణం. తీరిక దొరికితే తనతో ఆటలు ఆడుతూ, నవ్వుతూ నవ్విస్తూ కనిపిస్తారు. ఇంటికి దూరంగా ఉన్నప్పుడు, ఫోన్‌లో రుద్రి నవ్వు వినిపించినా... ప్రపంచాన్ని మరచిపోతారు. ఆ చిన్నారి నవ్వే తాతయ్యకు టానిక్‌.  తను మంచి చదరంగ క్రీడాకారుడు. చెస్‌లో ఎత్తులు వేస్తూ రాజకీయ వ్యూహాల గురించి ఆలోచిస్తారు. ఆచితూచి ఎత్తు వేయడం ఆయన శైలి. ఎక్కడా తొందరపాటు ఉండదు. చెస్‌ వల్ల ఫోకస్‌ పెరుగుతుందని అంటారు. 2006లో గుజరాత్‌ చెస్‌ అసోసియేషన్‌ అధ్యక్షుడిగా తొలిసారి 18 వేల మందితో జాతీయ పోటీలను నిర్వహించారు. క్రికెట్‌ అన్నా ఎంతో ఇష్టం. గుజరాత్‌ క్రికెట్‌ అసోసియేషన్‌ ఉపాధ్యక్షుడిగా ఆ సంస్థ ఆదాయాన్ని రూ.22 కోట్ల నుంచి రూ.162 కోట్లకు పెంచారు. రంజీ ట్రోఫీ ఆటగాళ్లకు పింఛను సౌకర్యాన్ని కల్పించారు.  ‘అమిత్‌ షాకు తన స్వంత టీమ్‌ అంటూ ఒకటుంటుంది. ప్రతి రాష్ట్రంలోనూ కనీసం 10 నుంచి 15 మంది ఆంతరంగికులు ఉంటారు. అందరి వయసు దాదాపుగా 30 నుంచి 45 లోపే’  అమిత్‌షాకు జ్యోతిషం అంటే చిన్నప్పటి నుంచీ గురి. లోతుగా అధ్యయనంచేసి జ్యోతిషశాస్త్రంపై పట్టు సంపాదించారు. గ్రహగతుల ప్రకారమే తన రాజకీయ ఎత్తుగడలు నిర్ణయించుకుంటారు. తన మనుమరాలు జన్మించకముందే... ‘లక్ష్మీదేవి

        ఇంట్లోకి ప్రవేశిస్తుందని’ కుటుంబ సభ్యులకు చెప్పారు. జ్యోతిషం పూర్తిగా శాస్త్రీయమని ఆయన నిశ్చితాభిప్రాయం. అమిత్‌ షా అంతర్గతంగా ఆధ్యాత్మిక వాది. ఏ మాత్రం సమయం ఉన్నా ఆశ్రమాలకు వెళ్లి, స్వామీజీల సమక్షంలో గడుపుతారు. ఆధ్యాత్మిక భారతమే ప్రపంచ సమస్యల్ని పరిష్కరించగలదని విశ్వసిస్తారు.
      
 

        అమిత్‌ షాకు పర్సనల్‌ డైరీ ఉంటుంది. రోజూ జరిగే విషయాల్ని తనదైన శైలిలో రాసుకుంటారు. అనుభవాలను రికార్డు చేసుకుంటారు. ఆ ప్రకారం అంచనాలు వేసుకుని నిర్ణయాలు తీసుకుంటారు.
      
 

        షాకు చిరుతిళ్లు ఇష్టం. నిజానికి ఇవే ఆయన ఆహారం. పని చేస్తూనే రకరకాల చిరుతిళ్లు ఆస్వాదిస్తారు. పకోడీలు, పల్లీలు, చుడువా, జీడిపప్పు.. ఏదో ఒకటి నములుతూనే ఉంటారు. మధుమేహం ఉన్నా, ఆ అలవాటు మానలేదు. సోనేపట్‌లో ఒకసారి, ధాబా కనిపించగానే చిన్న పిల్లవాడిలా అక్కడి చిరుతిళ్లన్నీ ఆస్వాదించారు.
      
 

        రాత్రి పొద్దు పోయేవరకూ పనిచేయడం అలవాటు. ఉదయం 8 గంటలకే ఆయన పనిలోకి దిగుతారని, ఒక్కోసారి తెల్లవారుజాము వరకూ పనిచేస్తూనే ఉంటారని ఆయన సహాయకులు చెబుతారు.
      
  ప్రధానమంత్రి నరేంద్రమోదీకి, అమిత్‌ షాకు మధ్య ఎలాంటి సమాచార అగాథమూ ఉండదు. ఇద్దరూ ప్రతి ఉదయం, సాయంత్రం సుదీర్ఘంగా మాట్లాడుకుంటారు. ప్రధాని కార్యాలయ అధికారులు నిరంతరం అమిత్‌ షాతో టచ్‌లో ఉంటారు. కేంద్ర మంత్రులు ఏ కీలక నిర్ణయం తీసుకోవాలన్నా పిఎంవో ద్వారా అమిత్‌ షాకు విషయం చెప్పాల్సిందే. అమిత్‌ షా గ్రీన్‌ సిగ్నల్‌ లేకుండా ఏ కీలక నిర్ణయం కానీ, ఏ ముఖ్య నియామకం కానీ జరగడానికి వీలు లేదు.  నరేంద్రమోదీ, అమిత్‌ షాల జంట ఎంతకాలం జాతీయ స్థాయిలో అధికారం చలాయిస్తుంది? ప్రధాని మోదీకి 69 సంవత్సరాలు. ఈ అయిదేళ్ల కాలం పూర్తయ్యేసరికి మోదీ 75వ ఏట ప్రవేశిస్తారు. అప్పటికి అమిత్‌ షాకు 55 సంవత్సరాలే. 75 సంవత్సరాలు నిండినవారు రాజకీయాల నుంచి విశ్రాంతి తీసుకోవాలని మోదీ ఇప్పటికే పెద్దలకు స్పష్టం చేశారు. ఈ నేపథ్యంలో, తన తర్వాత అమిత్‌ షాకు జాతీయ స్థాయిలో పగ్గాలు అందించేందుకు మోదీ రంగం సిద్దం చేశారా? అందుకే, ‘నంబర్‌ టూ’కు ప్రతీక అయిన హోంమంత్రి పదవిలో నియమించారా? అంతా సవ్యంగా జరిగితే తన షష్టిపూర్తి సమయానికి అమిత్‌ షా ప్రధానమంత్రి అవుతారా?
 

        సమాధానం ఆ ఇద్దరికే తెలుసు.
      

        మోదీ చెప్పరు.
      

        అమిత్‌షా నోరు విప్పరు.
      

        కొన్ని ప్రశ్నలకు...
      

        మౌనమే స్పష్టమైన సమాధానం.
      

         ఎ.కృష్ణారావు
      

        ‘ఆంధ్రజ్యోతి’ ఢిల్లీ ప్రతినిధి
      
