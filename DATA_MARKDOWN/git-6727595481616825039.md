
# മഹുവ മൊയ്ത്രക്കെതിരെ അന്ന് നിര്‍ത്തിയ സ്ഥാനാര്‍ത്ഥി ബി.ജെ.പിയില്‍ ചേര്‍ന്നു; ഇക്കുറി കോണ്‍ഗ്രസിനെ കൂട്ടി തിരിച്ചു പിടിക്കാന്‍ സി.പി.ഐ.എം

Published at: **2019-11-04T12:24:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/congress-support-cpim-at-karimpur-bypoll.html)

മഹുവ മൊയ്ത്ര എന്ന തൃണമൂല്‍ കോണ്‍ഗ്രസ് നേതാവ് വാര്‍ത്തകളില്‍ ഇടം നേടുന്നത് മോദി സര്‍ക്കാര്‍ അധികാരത്തിലെത്തിയ ആദ്യ നാളുകളിലൊന്നില്‍ പാര്‍ലമെന്റില്‍ നടത്തിയ പ്രസംഗത്തിന് ശേഷമാണ്. രാജ്യം ഫാസിസത്തിന് സമാനമായ അവസ്ഥയിലൂടെയാണ് കടന്നുപോവുന്നതെന്ന് മഹുവ മൊയ്ത്ര പാര്‍ലമെന്റില്‍ പ്രസംഗിച്ചു.  ഫാസിസം വന്നതിന്റെ തെളിവുകള്‍ ഇതൊക്കെയാണെന്ന് അക്കമിട്ട് പറഞ്ഞാണ് മഹുവ സംസാരിച്ചത്.
മഹുവ മൊയ്ത്ര ആദ്യമായല്ല ജനപ്രതിനിധിയാവുന്നത്. 2016ല്‍ കരിംപൂരെന്ന സി.പി.ഐ.എം കോട്ട പിടിച്ചെടുത്താണ് മഹുവ മൊയ്ത്ര ബംഗാള്‍ നിയമസഭയിലേക്കെത്തുന്നത്. മഹുവ മൊയത്ര കഴിഞ്ഞ ലോക്‌സഭ തെരഞ്ഞെടുപ്പില്‍ നാദിയയില്‍ നിന്ന് വിജയിച്ച് എം.പിയായതോടെ കരിംപൂരില്‍ വീണ്ടും ഒരു തെരഞ്ഞെടുപ്പ് വന്നിരിക്കുകയാണ്. എന്ത് വില കൊടുത്തും ഈ മണ്ഡലം തിരികെ പിടിക്കാനുള്ള ശ്രമത്തിലാണ് സി.പി.ഐ.എം.
സിറ്റിംഗ് എം.എല്‍.എയായിരുന്ന സമരേന്ദ്രഘോഷ് ആയിരുന്നു മഹുവ മൊയ്ത്രക്കെതിരെ 2016ല്‍ സി.പി.ഐ.എമ്മിന് വേണ്ടി മത്സരിച്ചത്. മൂന്ന് കൊല്ലം പിന്നിടുമ്പോള്‍ സമരേന്ദ്രഘോഷിനെ സി.പി.ഐ.എം പുറത്താക്കി കഴിഞ്ഞു. ബി.ജെ.പിയോട് അടുപ്പം പുലര്‍ത്തുന്നുവെന്നാരോപിച്ചാണ് സമരേന്ദ്രഘോഷിനെ സി.പി.ഐ.എം പുറത്താക്കിയത്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
ഇക്കുറി സി.പി.ഐ.എം മത്സരിക്കുന്നത് കോണ്‍ഗ്രസ് പിന്തുണയോടെയാണ്. കരിംപൂരില്‍ സി.പി.ഐ.എമ്മിന് കോണ്‍ഗ്രസ് പിന്തുണ നല്‍കുമ്പോള്‍ ഉപതെരഞ്ഞെടുപ്പ് നടക്കുന്ന മറ്റ് രണ്ട് മണ്ഡലങ്ങളില്‍ മത്സരിക്കുന്ന കോണ്‍ഗ്രസിന് സി.പി.ഐ.എം പിന്തുണ നല്‍കും. കോണ്‍ഗ്രസ് പിന്തുണ നല്‍കുന്നതോടെ കൈവിട്ടു പോയ മണ്ഡലം തിരിച്ചു പിടിക്കാന്‍ കഴിയുമെന്ന പ്രതീക്ഷയിലാണ് സി.പി.ഐ.എം.
നവംബര്‍ 25നാണ് തെരഞ്ഞെടുപ്പ് നടക്കുന്നത്. കരിംപൂരില്‍ സി.പി.ഐ.എം സ്ഥാനാര്‍ത്ഥിയായി ഗോലാം റബ്ബിയും തൃണമൂല്‍ കോണ്‍ഗ്രസ് സ്ഥാനാര്‍ത്ഥിയായി ബിമലേന്ദു സിംഗ റോയും മത്സരിക്കുന്നു. ബി.ജെ.പി സ്ഥാനാര്‍ത്ഥിയായി മത്സരിക്കുന്നത് ജോയ് പ്രകാശ് മജുംദാറാണ്.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
