
# اصلاحات عربستان به بهای مجازات/ دستگیری، شکنجه و قتل در اصلاحات عربستان

Published at: **2019-11-05T15:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545151.html/%D8%A7%D8%B5%D9%84%D8%A7%D8%AD%D8%A7%D8%AA-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%A8%D9%87%D8%A7%DB%8C-%D9%85%D8%AC%D8%A7%D8%B2%D8%A7%D8%AA--%D8%AF%D8%B3%D8%AA%DA%AF%DB%8C%D8%B1%DB%8C--%D8%B4%DA%A9%D9%86%D8%AC%D9%87-%D9%88-%D9%82%D8%AA%D9%84-%D8%AF%D8%B1-%D8%A7%D8%B5%D9%84%D8%A7%D8%AD%D8%A7%D8%AA-%D8%B9%D8%B1%D8%A8%D8%B3%D8%AA%D8%A7%D9%86)

اصلاحات اجتماعی مهم وضع شده توسط محمد بن سلمان ولیعهد عربستان سعودی با سرکوب عمیق، اقدامات متجاوزانه و سکوت مخالفان و منتقدان همراه شده است.
به گزارش شبکه اطلاع رسانی راه دانا؛ به نقل از"تیتریک"؛ سازمان دیده‌بان حقوق بشر (hrw) طی گزارشی که امروز منتشر شده گفت که اصلاحات اجتماعی مهم وضع شده توسط "محمد بن سلمان" ولیعهد عربستان سعودی با سرکوب عمیق، اقدامات متجاوزانه و سکوت مخالفان و منتقدان همراه شده است.
این گزارش 62 صفحه ای با عنوان "بهای سنگین اصلاحات/ سرکوب تحت تسلط اصلاحات ننگین شاهزاده سعودی" اقدامات مستبدانه و متجاوزانه کنونی مقامات سعودی که از اواسط سال 2017 تاکنون بدون هیچ احساس مسئولیتی، مخالفان و فعالان را هدف قرار داده را مستند می کند.
دیده بان حقوق بشر دریافت که با وجود اصلاحات برجسته برای زنان و جوانان سعودی، سوء استفاده‌های فعلی نشان می دهد که نقش قانون در عربستان سعودی ضعیف است و می تواند از سوی رهبری سیاسی کشور از بین برود.
"مایکل پِیج" معاون مدیر بخش خاورمیانه دیده بان حقوق بشر گفت: "محمد بن سلمان یک بخش سرگرمی ایجاد کرده و به زنان مجوز سفر و رانندگی داده است، مقامات سعودی نیز بسیاری از متفکران و فعالان اصلاح طلب که خواستار تغییرات بسیار بودند را محدود کرده اند. عربستان سعودی در حین انجام اصلاحات، فعالان اصلی خود را تحت آزار و اذیت، بازداشت و بد رفتاری قرار می دهد."
این گزارش بر مبنای مصاحبه با فعالان و مخالفان سعودی از سال 2017 تاکنون، اظهارات دولت، اسناد دادگاه و همچنین بررسی های جامع از رسانه های محلی سعودی و شبکه های اجتماعی است.
پادشاه عربستان در ژوئن سال 2017، "محمد بن سلمان" پسر خود را به عنوان ولیعهد و حاکم بعدی کشور منصوب کرد. ترفیع وی با تغییرات مثبت همزمان شد و منجر به ایجاد تصویری مثبت از ولیعهد در صحنه سیاسی بین المللی گردید.
در پسِ این زرق و برق و تجمل و ترقی زنان و جوانان سعودی، واقعیتی تاریک تر وجود دارد، زیرا مقامات سعودی هر کسی که سد راه پیشرفت سیاسی محمد بن سلمان شود را از رده خارج می کنند.
در تابستان سال 2017 در زمان ترفیع وی به ولیعهدی، مقامات سعودی بی سر و صدا دستگاه دادرسی و امنیتی کشور و ابزارهای اصلی سرکوب سعودی ها را مجددا سازماندهی کردند و آنها را تحت نظارت مستقیم دادگاه سلطنتی قرار دادند.
این مقامات پس از آن، دستگیری ها را آغاز کردند. آنها در سپتامبر سال 2017، روحانیون برجسته، روشنفکران اجتماعی، دانشگاهیان و فعالان حقوق بشر، در نوامبر همان سال، تاجران برجسته و اعضای خانواده سلطنتی متهم به فساد و در ماه مه سال 2018، برجسته ترین حامیان حقوق زنان در کشور را هدف قرار دادند.
امواج دستگیری ها در رسانه های حامی دولت با رسوایی و افترا به دستگیرشدگان همراه بود.
بازداشت شهروندان به خاطر انتقادهای مسالمت آمیز از سیاست های دولت یا حمایت از حقوق بشر در عربستان سعودی اقدام جدیدی نیست، اما آنچه منجر به دستگیری های قابل توجه پس از سال 2017 شده تعداد و دامنه افراد مورد هدف طی یک دوره کوتاه و اقدامات سرکوبگرانه جدید است.
این سرکوب ها شامل؛ نگهداشتن افراد در بازداشتگاه های غیر رسمی است. زندانیانی که به اتهام فساد بازداشت شدند در اواخر سال 2017 و اوایل 2018 در هتل پنج ستاره ریتز در ریاض، فعالان برجسته حقوق زنان در طول تابستان سال 2018 در یک هتل یا مهمانخانه نگهداری شدند. ادعاهایی مبنی بر شکنجه و بد رفتاری در آن مکان ها وجود داشته است.
اقدامات متجاوزانه ای مانند بازداشت های خودسرانه طولانی (در برخی موارد 2 سال) بدون هیچگونه اتهام، محاکمه یا هرگونه روند قانونی شفاف وجود دارد. برخی از کسانی که در اواخر سال 2017 به فساد متهم شدند، بدون هیچ اتهام و محاکمه ای دستگیر شده بودند.
مقامات عربستان همچنین اعضای خانواده مخالفان و فعالان برجسته سعودی را با اقداماتی چون ممنوعیت سفر خودسرانه هدف قرار دادند.
"عمر عبدالعزیز" مخالف سعودی ساکن کانادا گفت که مقامات سعودی در آگوست سال 2018 به منظور قطع فعالیت های وی برادرانش را بازداشت کردند.
سایر اقدامات متجاوزانه شامل؛ اخاذی دارایی های مالی خارج از هرگونه روند قانونی در ازای آزادسازی زندانیان و مجازات اعدام برای اقداماتی که هیچ شباهتی با جرائم ندارند، می شود. در حال حاضر، دادستان های سعودی به دنبال مجازات اعدام برای "حسن فرهان المالکی" یک متفکر مذهبی اصلاح طلب به خاطر اتهامات مبهم مربوط به اظهارات مذهبی صلح آمیز و "سلمان الاودا" روحانی مشهور به دلیل اظهارات، انجمن ها و مواضع سیاسی مسالمت آمیز هستند. این 2 نفر در جریان سرکوب سپتامبر سال 2017 دستگیر شدند.
بر اساس گزارش ها، عربستان سعودی بارها از فناوری های نظارتی تجاری موجود برای هک کردن حساب های آنلاین منتقدان و مخالفان دولت استفاده کرده است.
"آزمایشگاه سیتیزِن" یک گروه پژوهشی دانشگاهی مستقر در دانشگاه تورنتو کانادا با اطمینان بالا به این نتیجه رسید که در سال 2018 تلفن همراه یک فعال برجسته سعودی مستقر در کانادا به ابزار جاسوسی آلوده شده بود. این امر، امکان دسترسی کامل به فایل های شخصی قربانی مانند؛ گفتگوها، ایمیل ها و عکس ها و همچنین استفاده محرمانه از میکروفن و دوربین تلفن برای مشاهده و استراق سمع را فراهم می آورد.
این اقدام تا اکتبر سال 2018 که قتل وحشیانه "جمال خاشقچی" روزنامه نگار سعودی و مقاله نویس واشنگتن پست در کنسولگری عربستان سعودی در استانبول افکار جهانی را شوکه کرد و منجر به بررسی گسترده از وضعیت حقوق بشر در عربستان سعودی شد، مورد موشکافی دقیق بین المللی قرار نگرفت.
پادشاه و ولیعهد عربستان سعودی برای نشان دادن اینکه کشور واقعا در حال اصلاحات است باید اصلاحات جدیدی را ارائه دهند تا اطمینان حاصل شود که شهروندان سعودی از حقوق بشر اساسی از جمله؛ آزادی بیان، حق تجمع و اجتماع و همچنین یک دستگاه قضایی مستقل و روند قانونی برخوردار هستند.
دیده بان حقوق بشر گفت که مقامات سعودی می توانند با آزاد کردن کسانی که خودسرانه یا به اتهاماتی بر مبنای عقاید و اظهارات صلح آمیز بازداشت شده اند این تعهد را فورا اعلام کنند و شکنجه یا مجازات های خودسرانه را کنار بگذارند.
انتهای پیام/
