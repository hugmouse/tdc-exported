
# دنیزلی: هیچوقت در فصل اول قهرمان نشده‌ام/ نتیجه می‌توانست برعکس باشد

Published at: **2019-11-01T20:59:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619285/%D8%AF%D9%86%DB%8C%D8%B2%D9%84%DB%8C-%D9%87%DB%8C%DA%86%D9%88%D9%82%D8%AA-%D8%AF%D8%B1-%D9%81%D8%B5%D9%84-%D8%A7%D9%88%D9%84-%D9%82%D9%87%D8%B1%D9%85%D8%A7%D9%86-%D9%86%D8%B4%D8%AF%D9%87%E2%80%8C%D8%A7%D9%85-%D9%86%D8%AA%DB%8C%D8%AC%D9%87-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA-%D8%A8%D8%B1%D8%B9%DA%A9%D8%B3-%D8%A8%D8%A7%D8%B4%D8%AF)


        سرمربی تراکتور می‌گوید با وجود اینکه هیچگاه در فصل اول حضورش در یک تیم به قهرمانی نرسیده اما برای این هدف در تبریز می‌جنگد.
      

        آفتاب‌‌نیوز :
      
مصطفی دنیزلی سرمربی تراکتور در نشست خبری پس از شکست ۴ بر ۲ تیمش برابر استقلال حاضر شد و اظهار کرد: این بازی به لحاظ حساسیت مهم‌ترین بازی هفته بود. بازی زیبایی را شاهد بودیم. هفته گذشته هم شکست خوردیم اما باخت قبلی با این شکست متفاوت بود.
وی ادامه داد: موقعیت‌های زیادی را ایجاد کردیم اما نتواستیم از آن‌ها استفاده کنیم. اشتباهات فردی نتیجه این دیدار را رقم زد. البته این به این معنا نیست که از تیمم راضی نباشم. از شاگردانم راضی هستم. ما تنها یک امتیاز از رقیب خود عقب هستیم. من برای یک هدف به تراکتور آمده‌ام و هنوز در مسیر آن قدم برمی‌داریم و به هواداران تیم قول می دهم به آن هدف می رسیم. من هیچوقت در فصل اول طعم قهرمانی را نچشیده‌ام اما این به این معنا نیست که نخواهیم در این فصل قهرمان شویم.
سرمربی تراکتور اضافه کرد: بازیکنان مصدومی داشتیم که نمی‌توانستند بازی کنند. دژاگه دو هفته‌ای است که با تیم تمرین کرده و سوگیتا هم به جمع آن‌ها اضافه شد. بازیکنانی بودند که با وجود مصدومیت‌های کوچک فداکاری کردند و بازی کردند. مازولا، فورچونه و آزادی از فرصت‌ها به خوبی استفاده نکردند. نتیجه می‌توانست بر عکس باشد. تفاوت ما این بود که رقیب از فرصت‌هایش استفاده کرد. امیدورام پرشورها از شکل بازی ما خشنود باشند.
دنیزلی همچنین گفت: ما در هر دیدار برای برد به میدان می‌رویم. در تمام زندگیم، هیچ وقت برای مساوی به میدان نرفتم. اگر برای نباختن به میدان بیایی امکان دارد شکست بخوری اما من در هر دیدار به دنبال ۳ امتیاز هستم. به هر حال اشتباه انفرادی چیزی نیست که مربی از بازیکنش انتظار داشته باشد. اشتباهات شخصی هم می‌تواند توسط بازیکن باتجربه رخ دهد و هم توسط جوانان ما. تمرکز ما روی نحوه بازی‌مان است و اگر همین شیوه را ادامه دهیم، نتایج خوبی می‌توانیم بگیریم.
وی در پایان اضافه کرد: مقابل صنعت نفت و در نیمه نخست بد بازی کردیم. با وجود بعضی اشتباهات در این دیدار اما فرصت‌های زیادی ایجاد کردیم که تبدیل به گل نشدند. درباره خصوصیات تیم، نکاتی وجود دارد که در جمع بازگو نمی‌کنیم. ۷-۸ نفر ترکیب اصلی مشخص هستند و بقیه باید خود را در تمرین خوب نشان دهند تا من به آن‌ها بازی دهم. مسئول تیم من هستم و روزها حریف خود را آنالیز می‌کنیم. گاهی اوقات تئوری‌های ما در زمین عملی نمی‌شود. ما امرروز باختیم اما هیچ چیز تمام نشده است و ما با شیوه خودمان این راه را ادامه خواهیم داد.
