
# روح‌الامینی: تسخیر لانه جاسوسی با اجماع همه بود

Published at: **2019-11-03T16:44:00+00:00**

Author: ****

Original: [جامعه خبری تحلیلی الف](https://www.alef.ir/news/3980812152.html)

رئیس خانه احزاب گفت: در زمانی که تسخیر سفارت اتفاق افتاد هیچ مخالفتی در بین گروه‌ها و احزاب و شخصیت ها نسبت به این رویداد نبود، مخالفت هایی که در سال های اخیر بعضا شاهد بودیم ناشی از تغییر مواضع است.
به گزارش ایسنا، عبدالحسین روح الامینی استاد دانشگاه در نشست خبری "استقلال ایران در گروه استکبارستیزی و مقاومت اسلامی" که صبح روز یکشنبه در مرکز جمعیت دفاع از ملت فلسطین برگزار شد گفت: اگر سراغ بسیاری از آقایان از جمله اصغرزاده و میردامادی بروید می بینید از کاری که انجام دادند پشیمان نبوده و نیستند.
وی ادامه داد: تعداد معدودی حدودا ۳۰ نفر از آن افراد حاضر در تسخیر سفارت در جنگ شهید شدند، ولی اگر باقی مانده‌ها را جمع کنید می‌بینید که ۹۵ درصد تصمیم و کار آن روز را امروز هم تایید می‌کنند.
روح الامینی تاکید کرد: تسخیر لانه جاسوسی اقدامی اجماعی بود و همان طور که امام گفتند انقلابی بزرگ تر از انقلاب اول بود و سپس حمایت مردم از دانشجویان به طور شبانه روز، در انجام این اقدام موثر بود.
وی با اشاره به اینکه برخی می پرسند آیا ادامه این کشمکش تقصیر ما بود یا آمریکا؟ گفت: این آمریکا بود که شروع به لجاجت و مقابله کرد. اختلاف اصلی بر سر این بود که ملتی به این نتیجه رسید که عمله آمریکا را از کشور بیرون کرده است اما آمریکا باز هم از او حمایت کرد.
وی با بیان اینکه برخی جوانان از من می پرسند که چرا روند گروگان گیری طولانی شد؟ گفت: ما سه خواسته داشتیم، استرداد شاه، بازگشت اموال و تضمین عدم دخالت در ایران. اثر انگشت آمریکا در همه جا بود، اینقدر سازمان سیا در ایران و منطقه مرکزیت داشت به شکلی که مسائل فلسطین را از ایران پیگیری می کردند و اسناد این مسائل امروز وجود دارد. اگر آمریکا همان روزهای اول از استکبار دست می کشید و موضع برابر اتخاذ می کرد این روند طولانی نمی شد. ما زنان گروگان و رنگین پوستان را به نشانه حسن نیت آزاد کردیم و می توانست زودتر تمام شود اما آنها نه تنها تمکین نکردند بلکه رفتند سراغ حمله نظامی و کودتا.
این فعال دانشجویی حاضر در تسخیر لانه جاسوسی ادامه داد: جفاست در حق تسخیر لانه جاسوسی که به مسائل حاشیه ای کشیده شود. اصل این کار با روحیه استکبارستیزی انجام شد و باید به آن از این منظر توجه شود. به گفته آیت الله جوادی آملی، این انقلاب راهش را ادامه می دهد چه باشیم چه نباشیم و ممکن است اگر ما کوتاهی کنیم ملت های دیگری این راه را ادامه دهند.
روح الامینی در پاسخ به اینکه چرا حرکت هایی از جمله اقدام علیه سفارت انگلیس و عربستان مثل سفارت آمریکا به نتیجه نرسید؟ گفت: این حرکت اینقدر بزرگ و شفاف است که با بسیاری از تحرکات بعدی در سال های اخیر قابل مقایسه نیست. بسیاری از تحرکات سال‌های اخیر مورد مناقشه اردوگاه های سیاسی له و علیه شده است اما ضرورت ها، افراد و آثار اتفاقاتی از جمله مورد سفارت خانه‌های انگلیس و عربستان قابل مقایسه با تسخیر لانه جاسوسی نیست.
وی ادامه داد: همان موقع می گفتند بریم به جای سفارت آمریکا، سفارت روسیه را بگیریم و اصل و فرع را اشتباه می گرفتند. ما مساله حمایت آمریکا از استکبار در منطقه و سطح بین الملل را داریم. یک هیزم خیس را بنزین هم بریزید روشن نمی شود پس تحرکات مربوط به سفارت انگلیس و عربستان قابل مقایسه با تسخیر لانه جاسوسی نیست.
وی درباره تحولات عراق و لبنان اظهار کرد: رهبری سر بزنگاه ها بصیر بودند که اصل را چسبیدند. در لبنان و عراق هم مرجعیت حاضر است و با شناختی که من دارم آنها از این تحولات نیز عبور می کننند و الگوهای ما هم در این باره می تواند استفاده شود شاید در برخی مواقع از ما هم جلو بزنند.
روح الامینی خاطرنشان کرد: هر ملتی شیوه و سازوکارهای خودش را دارد و هیچ وقت هم ایران جز مشورت و کمک و مستشاری جلوتر نرفته است. سید حسن در محیط خودش تصمیم می گیر و حشد الشعبی در چارچوب ملت و دولت و حکومت خودشان اما آنها باید توجه شان به فضای رسانه ای و روانی که سعی در تنش است بیشتر باشد.
