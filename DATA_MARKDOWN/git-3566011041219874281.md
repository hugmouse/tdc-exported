
# از حمایت از رونق تولید تا نتایج مبارزه با فساد در آذربایجان شرقی

Published at: **2019-11-01T09:49:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543835.html/%D8%A7%D8%B2-%D8%AD%D9%85%D8%A7%DB%8C%D8%AA-%D8%A7%D8%B2-%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF-%D8%AA%D8%A7-%D9%86%D8%AA%D8%A7%DB%8C%D8%AC-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C)

رئیس قوه قضائیه در پایان سفر استانی خود به آذربایجان شرقی، نتایج این سفر را تشریح کرد.
به گزارش شبکه اطلاع رسانی راه دانا؛ حجت‌الاسلام‌ والمسلمین سید ابراهیم رئیسی امشب در نشست خبری پایان سفر استانی به آذربایجان‌شرقی با اشاره به بازدید سرزده خود از ماشین‌سازی تبریز اظهار داشت: بعد از برخورد قوه قضائیه با فساد خصوصی‌سازی در این شرکت، دیدن وضعیت و فعالیت کارگران برای بنده مهم بود که الحمدالله چرخ‌های تولید این شرکت درحال فعالیت است که با همه ظرفیت کار نمی‌کند باید سریعا با تعیین هیئت مدیره و همت کارگران به ظرفیت واقعی تولید برسد. 
رئیس قوه قضائیه فساد را چوبی لای چرخ تولید دانست و افزود: با مبارزه با مفاسد، این چوب برداشته می‌شود و تولید رونق می‌یابد.
وی نشست دوم خود با کارافرینان، کارگران نمونه و صنعتگران را یادآور شد و گفت: با استماع دغدغه‌های صنعتگران تلاش می‌کنیم موانع تولید را بررسی کرده و رفع کنیم.
‌حجت‌الاسلام‌ والمسلمین رئیسی با اشاره به نشست خود با خانواده شهدا، علما، نخبگان و دانشجویان، استماع سخنان این قشر را مفید ارزیابی کرد و گفت: معتقدم نیازمند یک انسجام جدی در کشور هستیم، ضمن اینکه دانشگاه و اساتید با یک امید قطعی حرکت کنند و بدانند که گره‌های این کشور به دست توانای جوانان و نخبگان گشوده می‌شود و ما نیز به عنوان دستگاه قضایی در کنار آنها هستیم.
وی نشست با همکاران قضایی آذربایجان شرقی را مغتنم شمرد و خاطر نشان کرد: در نشست اعضای شورای اداری استان هم نکاتی در رابطه با مسائل استان مطرح شد و برخی از مدیران دغدغه‌هایی از مسائل استان مطرح کردند که قابل بررسی و پیگیری بود. 
رئیس قوه قضاییه در ادامه، با اشاره به تشکیل جلسه شورای عالی قضایی کشور در تبریز، اظهار داشت: 17 گروه به نمایندگی از قوه قضاییه در شهرستان‌ها حضور یافتند که منجر به ارائه گزارشی در این جلسه شد تا مسائل و مشکلات قضایی و حقوقی استان مورد بررسی قرار گیرد. 
وی از اختصاص 600 میلیارد ریال اعتبار از بودجه قوه قضائیه برای رفع مشکلات نهادهای زیرمجموعه قوه قضاییه در استان خبر داد و افزود: کارهای ضروری ادارات مختلف قضایی و حقوقی استان که با اختصاص رقم اندکی حل می‌شود، از این محل تخصیص خواهند گرفت.
حجت‌الاسلام‌ والمسلمین ‌رئیسی در ادامه بر رفع موانع حقوقی و قضایی موجود بر سر راه تولید تاکید کرد و ابراز داشت: باید تلاش بر آن باشد که در استان تولید کنندگان کارشان با مشکلات مواجه نشود و اگر کارش حل نش، باید موانع را برطرف کنیم. 
رئیس قوه قضائیه وجود جوانان مستعد و توانمند در این استان را به عنوان منابع و ذخایر استان عنوان کرد و گفت: عزم و اراده ملی بر کار و تلاش و ایجاد اشتغال و رونق تولید است و ما نیز هرگز اجازه نمی‌دهیم کارخانه و واحد تولیدی با زیاده‌خواهی و موانع تعطیل شود. 
حجت‌الاسلام‌ والمسلمین ‌رئیسی رونق تولید را نیاز جدی امروز کشور دانست و تصریح کرد: رفع موانع تولید و ایجاد رونق در صنعت جزو تاکیدات مقام‌معظم رهبری است که باید هر کس به نوبه خود این مطالبه را محقق کند.
وی در پایان، مردم آذربایجان را مردمی خون‌گرم، شجاع، اهل اقدام، زمان شناس و دارای غیرت دینی خطاب کرد و گفت: این مردم در همه عرصه‌ها خوب و خوش درخشیده‌اند و در دوران‌های مختلف اعم از مشروطیت، دوره تحریم تنباکو و در جنگ تحمیلی افتخارات بزرگی آفریده‌اند و باید در رونق تولید نیز خوش درخشند. 
حجت‌الاسلام‌ والمسلمین ‌رئیسی خواستار کاهش پرونده‌های قضایی در استان شد و اضافه کرد: بعضی از موضوعات در استان که به دغدغه عمومی تبدیل شده باید در اولویت رسیدگی قرار گیرد.  
انتهای پیام/
