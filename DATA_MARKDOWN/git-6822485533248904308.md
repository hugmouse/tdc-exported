
# طرح برخورد با موتورسواران متخلف کلید خورد

Published at: **2019-11-05T10:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980814052.html)

پلیس تهران از امروز طرح ساماندهی موتورسواران را در دستور کار قرارداد.
به گزارش فارس، نارضایتی شهروندان و مسوولان از موتورسواران پایتخت و تخلفات این دسته از کاربران ترافیک پلیس تهران را بر آن داشت تا طرح ساماندهی موتورسیکلت سواران را در دستور کار خود قرار دهد.
سردار حسین رحیمی فرمانده انتظامی پایتخت از اجرای این طرح از صبح امروز خبر داد و اظهار داشت: پلیس مخالف موتور سواران و ارتزاق به واسطه کار با موتور نیست اما این دسته از کاربران ترافیک باید قانون‌مند باشند.
وی به تخلفات عمده برخی از موتور سواران پرداخت و تصریح کرد:حرکت در جهت مخالف در خیابان‌ها، حرکت در خطوط ویژه، حرکت در پیاده‌رو، عبور از چراغ قرمز، همراه نداشتن مدارک، نداشتن پلاک، مخدوش بودن پلاک و حرکات مخاطره‌آمیز و تک‌ چرخ زدن  از جمله مواردی است که اعمال قانون، توقیف و انتقال موتورسیکلت‌ها به پارکینگ را در پی خواهد داشت.
فرمانده انتظامی پایتخت ادامه داد: اگر موتورسیکلت سواران موارد زیر را انجام دهند فقط شامل اعمال قانون و جریمه شده و توقیفی در دستور کار نخواهد بود؛ این موارد عبارتند از پوشاندن پلاک با قفل، پوشاندن پلاک با طلق و امثالهم، حمل بارهای نامتعارف‌، عدم استفاده از کلاه ایمنی استاندارد و ایستادن روی خط عابر پیاده. حال باید منتظر ماند و  دید که آیا طرح ساماندهی و برخورد با موتورسواران متخلف می تواند بهبودی در وضعیت تردد این دسته از کاربران ترافیک و همچنین ساماندهی وضعیت تردد در معابر پایتخت به خصوص معابر مرکزی تهران داشته باشد.
