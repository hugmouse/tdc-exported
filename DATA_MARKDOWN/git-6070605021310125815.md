
# La ministra de Justícia avisa que la policia actuarà per prevenir delictes electorals el 10-N

Published at: **2019-11-02T15:42:44+00:00**

Author: ****

Original: [Ara.cat](https://www.ara.cat/politica/ministra-Justicia-prevenir-delictes-electorals_0_2336766516.html)

La ministra de Justícia en funcions, Dolores Delgado, ha avisat aquest dissabte que la policia actuarà per prevenir la comissió de "delictes electorals" si es convoquen actes que contravinguin la llei orgànica del règim electoral general (LOREG) durant la jornada de reflexió o el mateix 10-N. "La policia ha de prevenir la comissió de fets delictius", ha assenyalat a preguntes dels mitjans, abans de participar en un acte de campanya del PSC a Tarragona, on l'han acompanyat els cap de llista al Congrés i al Senat per aquesta circumscripció, Joan Ruiz i Santiago Castellà, respectivament.
Delgado, que és la número cinc del PSOE a la cambra baixa per Madrid, considera "molt greu" que hi hagi qui estigui planejant activitats polítiques durant la jornada de reflexió, en al·lusió a la convocatòria promoguda per la plataforma Tsunami Democràtic a les xarxes socials.
La ministra en funcions ha subratllat que qualsevol acte que "distorsioni" la jornada de reflexió suposarà una vulneració de "drets democràtics i constitucionals" del conjunt de la ciutadania, per la qual cosa els seus promotors corren el risc d'incórrer en "delictes electorals". Per aquest motiu, ha cridat "a la calma, a la raó i al fet que no es cometin delictes electorals" que puguin entorpir el normal desenvolupament de les eleccions generals del 10 de novembre.
Delgado també s'ha referit a les protestes que s'han convocat per dilluns, 4 de novembre, a Barcelona, coincidint amb l'acte de lliurament dels premis Fundació Princesa de Girona al Palau de Congressos de Catalunya, al qual tenen previst assistir el rei Felip VI i membres de la Casa Reial. "És un acte institucional i esperem que es desenvolupi amb total normalitat, que la gent respecti aquests actes constitucionals i que no hi hagi cap alteració de l'ordre públic", ha dit.
