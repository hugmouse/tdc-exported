
# واکنش به ادعای استفاده از ضایعات گوشت و مرغ در سوسیس و کالباس سازی

Published at: **2019-11-02T18:06:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619489/%D9%88%D8%A7%DA%A9%D9%86%D8%B4-%D8%A8%D9%87-%D8%A7%D8%AF%D8%B9%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%B6%D8%A7%DB%8C%D8%B9%D8%A7%D8%AA-%DA%AF%D9%88%D8%B4%D8%AA-%D9%88-%D9%85%D8%B1%D8%BA-%D8%AF%D8%B1-%D8%B3%D9%88%D8%B3%DB%8C%D8%B3-%D9%88-%DA%A9%D8%A7%D9%84%D8%A8%D8%A7%D8%B3-%D8%B3%D8%A7%D8%B2%DB%8C)


        رئیس سازمان غذا و دارو اصلاح کیفیت نان را از اولویت‌های مهم این سازمان دانست و گفت: ادعاهایی وجود دارد که می گویند ضایعات مرغ و گوشت در بخش‌های فرآوری شونده مانند سوسیس و کالباس مورد استفاده قرار می گیرند بنابراین ما باید از تولید این ضایعات جلوگیری کنیم.
      

        آفتاب‌‌نیوز :
      
دکتر محمدرضا شانه ساز در همایش روز جهانی غذا که به میزبانی انستیتو تحقیقات تغذیه‌ای و صنایع غذایی کشور برگزار شد، با بیان اینکه یکی از مهم‌ترین شاخص‌های سلامت بحث غذا و تغذیه است و هیچ عقل سلیمی منکر این موضوع نیست، گفت: وزارت بهداشت به عنوان متولی اصلی حوزه سلامت تولیت تامین غذای سالم را از بعد کیفی بر عهده دارد اگرچه وزارت بهداشت قطعاً به تنهایی نمی‌تواند این رسالت سنگین را به دوش بکِشد.
وی با اشاره به افزایش چشمگیر امید به زندگی در ایران در سال‌های بعد از انقلاب اسلامی، گفت: علیرغم همه تبلیغات سوئی که دشمنان علیه کشورمان انجام می‌دهند و برخلاف همه سیاه نمایی‌هایی که از طریق رسانه‌های مختلف علیه کشور انجام می‌شود، اما افکار تخصصی و بی طرف اذعان دارند که ایران قدمهای خوبی در حوزه سلامت برداشته که این اقدامات منجر به افزایش بیش از بیست ساله امید به زندگی در کشور شده است. افزایش امید به زندگی در سایه همفکری و هماهنگی بین بخشی اتفاق افتاده است.
شانه ساز ادامه داد: در حوزه غذا و تغذیه بحث ایمنی غذا و امنیت غذایی نیز بسیار مهم است. قطعاً غذای سالم یکی از عوامل افزایش امید به زندگی بوده است. در سایر حوزه‌ها مانند تروما، اعتیاد و غیره دیده‌ایم که مجموعه‌ای از دستگاه‌ها فعالیت می کنند تا یک معضل کاهش داده شده یا برطرف شود.
رئیس سازمان غذا و دارو با بیان اینکه امروز به توفیقات مضاعفی در حوزه غذا دست یافته‌ایم، گفت: تعداد فارغ التحصیلان، اساتید و دانشکده‌های ما در حوزه غذا و تغذیه در سال‌های بعد از انقلاب با آنچه که پیش از آن وجود داشت، قابل قیاس نیست. اگر امروز ادعا می‌کنیم که برای تمام صنایع غذایی از وجود مسئولین فنی بهره مند می شویم، به برکت حرکت عظیم آموزشی بوده که در سال‌های بعد از انقلاب اسلامی اتفاق افتاده است. بنده از همکاران مسئول فنی در صنایع غذایی و سرمایه گذاران این حوزه که در جهت ایجاد استقلال غذایی کشور گام برداشتند، تشکر می‌کنم.
شانه ساز تاکید کرد: امروز حتماً باید روشهای مدیریت مان را در حوزه غذایی تغییر دهیم. پیچیدگی‌ها و تنوعی که در این حوزه ایجاد شده مبین این است که روشهای مدیریت ما هم باید تغییر کند. در حال حاضر تنها از یک سوم تا یک دوم ظرفیت تولیدیمان در صنایع غذایی اشغال شده است یعنی صنایع غذایی ما بین ۵۰ تا ۶۵ درصد ظرفیت خالی دارند که به معنی پرت منابع است، بنابراین اکنون توصیه نمی‌کنیم که شرکتهای تولیدی جدید ایجاد شوند بلکه توصیه ما این است که ظرفیت‌های خالی صنایع را پر کنیم و هزینه‌ها را کاهش دهیم.
وی با بیان اینکه امروز ۸۰ درصد از محصولات غذایی در کشور تولید می‌شوند و بخش کمی از آنها را وارد می کنیم، گفت: باید در حوزه صدور پروانه‌ها، روش‌هایمان را تغییر دهیم و این قیف وارونه را برعکس کنیم. ما در حال حاضر در زمان صدور پروانه سختگیریهای شدیدی می کنیم، اما در هنگام ورود محصول به بازار نظارتی روی آن نداریم و این درحالی است که ما باید مدیریتمان را تغییر داده و بازار را پایش کنیم. در حال حاضر عمدتاً بر روی صدور پروانه‌ها متمرکزیم و نظارتهای بعدی به صورت شایستهای انجام نمی‌گیرد، این در حالی است که باید در حوزه صدور پروانه‌ها برون‌سپاری کرده و شرکت‌هایی را که در این حوزه کار می‌کنند فعال کنیم تا این شرکت‌ها بررسی‌ها و مطالعات را انجام داده و سپس ما پروانه را بر اساس مطالعات آن ها، صادر کنیم، البته ممکن است زیرساختهای قانونی و قضایی لازم را برای نظارت و برخورد در سطح بازار نداشته باشیم، اما باید به تدریج به این حوزه‌ها ورود کنیم و برون سپاریها را سریع‌تر انجام دهیم.
شانه ساز با اشاره به اولویت‌های سازمان غذا و دارو در حوزه غذایی، گفت: یکی از اولویت‌های مهم ما بحث نان است که مورد نظر همه سازمان های ناظر نیز هست و همه عزمشان را برای اصلاح کیفیت نان جزم کرده‌اند. بنابراین باید بحث نانهای حجیم شده و جایگزینی نانهای صنعتی را پیش ببریم. در عین حال یکی دیگر از اولویت‌های مان قطعه بندی گوشت است. ما باید بدانیم که بر سر ضایعات مرغ و گوشت چه می آید؟. نکته مهم این است که ادعاهایی در این زمینه وجود دارد که می گویند این اقلام و ضایعات در بخش‌های فرآوری شونده مانند سوسیس و کالباس مورد استفاده قرار می گیرند، بنابراین ما باید از تولید این ضایعات جلوگیری کنیم. نباید در انتهای رود خانه جنازه جمع کنیم، بلکه باید کاری کنیم که کسی که شنا بلد نیست نتواند وارد رودخانه شود؛ بنابراین بحث قطعه‌بندی تولیدات پروتئینی و نظارت بیشتر بر روی آنها بسیار مهم است.
وی ادامه داد: موضوع مهم دیگر بحث آموزش عمومی است که بسیار اثرگذار است. حضور ما در آموزش و پرورش و کتب درسی بسیار کمرنگ است، این در حالی است که باید بر روی آموزش نسل های بعدی در حوزه تغذیه متمرکز شویم. اولویت دیگرمان توجه به محصولات جدیدی است که وارد سبد غذایی مردم می‌شود؛ به عنوان مثال در حوزه ریخته‌ها شاهد نظریههای بسیار افراطی و تفریطی هستیم. برخی موافق استفاده از این محصولات هستند و برخی سلامت آنها را رد می کنند. ما امروز باید برای این سوالات جوابهای مناسبی داشته باشیم. سازمان محیط زیست، سازمان استاندارد و وزارت بهداشت همگی درگیر بحث تراریختهها هستند، اما مردم جواب می‌خواهند باید این موضوعات را بررسی و یک پاسخ درست به مردم دهیم تا نگرانی هایشان بیشتر نشود.
شانه ساز تاکید کرد: واقعیت این است که در حال حاضر بیرحمانه و برخلاف تمامی قوانین حقوق بشر مورد هجمه دشمنان قرار گرفته‌ایم. هدف دشمنان این است که جلوی دسترسی مردم به کالاهای استراتژیک را بگیرند و آرامش روحی، روانی و جسمی مردم را بر هم بزنند. هدفشان ایجاد اختلال در کشور است و به همین دلیل بحث دارو و تجهیزات پزشکی در حال حاضر بسیار خاص است چرا که دشمنان برنامه‌ریزی کرده‌اند که این اقلام به دست مردم نرسد. آخرین اقدام پلید آنها نامه خزانه داری آمریکا بود که علی رغم این که می گویند در حوزه سلامت تحریمی را انجام نداده‌اند اما مزورانه برخورد کردن و راه‌های باریک تامین دارو و تجهیزات پزشکی را هم هدف قرار دادند.
رئیس سازمان غذا و دارو ادامه داد: تعداد کمی از بانکها با ما کار می‌کنند، اما دشمنان به بهانه نظارت شرایط را بسیار برای این بانک ها دشوار کرده‌اند تا آنها بترسند و با ما کار نکنند. در حال حاضر یکی از مهم‌ترین جبهه‌هایی که در آن با استکبار جهانی می جنگیم تامین کمی و کیفی دارو و تجهیزات پزشکی است. البته خوشبختانه امروز در حوزه دارو و تجهیزات پزشکی به لطف خدا به استقلال رسیده‌ایم و هیچ دارویی و تجهیزاتی نیست که به آن نیاز داشته باشیم اما نتوانیم آن را تولید کنیم و در عین حال تامین و تدارک دارو وقت زیادی را از ما گرفته و باید انرژی بیشتری صرف کنیم به همین دلیل کمتر در حوزه‌های غذا اظهارنظر می‌کنیم و این به دلیل شرایط خاص کشور است.
