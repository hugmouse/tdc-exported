
# ఆర్టీసీ కార్మికుల సమ్మెలో ఈ రాత్రే అత్యంత కీలకం..!

Published at: **2019-11-05T21:09:16+00:00**

Author: ****

Original: [Andhrajyothy](https://www.andhrajyothy.com/artical?SID=947172)

ADVT
ఆర్టీసీ సమ్మెకు సంబంధించి ప్రభుత్వ నిర్ణయం ఏ విధంగా ఉండబోతోంది?. మరికొద్ది గంటల్లో ఏం జరగబోతోంది?. తెలంగాణ ముఖ్యమంత్రి కేసీఆర్ .. ఆర్టీసీ కార్మికులకు విధించిన డెడ్ లైన్ ఇంకో మూడున్నర గంటల్లో ముగియనుంది. ఇప్పటికే కేసీఆర్ రెండు విడతలుగా డెడ్ లైన్ విధించారు. ఒకసారి సెల్ఫ్ డిస్మిస్ అయ్యారు. ఆర్టీసీ సమ్మెలో పాల్గొన్న కార్మికులు, ఉద్యోగులు ఈ అర్థరాత్రి లోపుగా సమ్మె నుంచి బయటకు వచ్చి స్వచ్ఛందంగా విధుల్లో చేరితే వాళ్ల ఉద్యోగాలు ఉంటాయని, అలాగే యాభై శాతం ఆర్టీసీ ఉంటుందని సీఎం కేసీఆర్ చెప్పారు.
 
కానీ ఇప్పటికే కేసీఆర్ సమ్మెను భగ్నం చేసేందుకు కార్మికుల్లో ఓకింత మనో ధైర్యాన్ని దెబ్బ తీసేందుకు చేసిన ప్రయత్నాలు వికటించిన పరిస్థితి కనిపిస్తోంది. మరో మూడున్నర గంటలు మాత్రమే మిగిలి ఉంది. ఇప్పటివరకు తెలంగాణ వ్యాప్తంగా కేవలం 208 కార్మికులు మాత్రమే విధుల్లో జాయిన్ అయ్యారు. 0.5 శాతం మించి కూడా కార్మికులు విధుల్లో చేరని పరిస్థితి కనిపిస్తోంది. అటు కేసీఆర్ విధించిన డెడ్ లైన్‌ను కార్మికులు పట్టించుకోని పరిస్థితి కూడా కనిపిస్తోంది. తమ డిమాండ్లను కేసీఆర్ పట్టించుకోవడంలేదని, ఈ పోరాటం ద్వారా సాధించుకుంటామనేది ఆర్టీసీ కార్మికుల్లో స్పష్టంగా కనిపిస్తోంది. సమ్మె మొదలై 32 రోజులు కావొస్తోంది. సాక్షాత్తు ముఖ్యమంత్రే రెండు సార్లు డెడ్ లైన్ విధించినప్పటికి ఆర్టీసీ కార్మికులు ఎక్కడా కూడా పట్టించుకోవడం లేదు. ఈ సమ్మె చట్టబద్ధమైంది కాదని సీఎం చెబుతున్నారు.
 అయితే కార్మికుల పక్షాన కోర్టు అండగా ఉన్నటువంటి పరిస్థితి స్పష్టంగా కనిపిస్తోంది. కోర్టే తమకు న్యాయం చేస్తుందని కార్మికుల్లో ధీమా కనిపిస్తోంది. ప్రభుత్వం వ్యవహరించిన తీరును ఇప్పటికే కోర్టు కూడా తీవ్రంగా తప్పుబట్టింది. ఆర్టీసీని ఆదుకునేందుకు తీసుకున్న చర్యలు, ఆర్టీసీ నష్టాలకు కారణం ఎవరన్నదానిపై కోర్టుకు సమర్పించిన ప్రభుత్వ నివేదికలపై ఇప్పటికే కోర్టు కూడా ప్రశ్నించింది. ఆర్టీసీ సమ్మెపై గురువారం హైకోర్టులో విచారణ జరగనుంది. చీఫ్ సెక్రటరీ, ఆర్టీసీ ఇంచార్జ్ ఎండీ, జీహెచ్ఎంసీ కమిషనర్ హైకోర్టు ఎదుట హాజరుకానున్నారు. మరి ఎలాంటి పరిణామాలు చోటు చేసుకుంటాయో చూడాలి.
