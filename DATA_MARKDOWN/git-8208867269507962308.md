
# Ristoranti italiani più ricchi con l’aiuto di TripAdvisor e TheFork

Published at: **2019-11-01T11:26:00+00:00**

Author: **VITO DE CEGLIA**

Original: [Repubblica.it](https://www.repubblica.it/economia/rapporti/osserva-italia/2019/11/02/news/ristoranti_italiani_piu_ricchi_con_l_aiuto_di_tripadvisor_e_thefork-240016194/)

TripAdvisor e TheFork hanno influenzato 2 miliardi di euro di spesa dei clienti all’interno dell’industria italiana della ristorazione, che corrispondono a 80 milioni di pasti extra, e nel contempo hanno creato o sostenuto circa 15.500 posti di lavoro. A rilevarlo è lo studio di Strategy&, parte del network PwC, dedicato all’ “Impatto economico sull’industria della ristorazione 2019”, che ha analizzato i dati del 2018, comprese le vendite del settore e il numero di ristoranti a livello globale e in 6 principali mercati (Usa, UK, Francia, Italia, Spagna e Paesi Bassi).Nel complesso, il giro di affari stimolato TripAdvisor, la più grande piattaforma di viaggi al mondo, e TheFork, la piattaforma numero uno in Europa per la prenotazione online dei ristoranti, ha raggiunto nei sei Paesi presi a campione quasi 7,2 miliardi di euro, che rappresentano più di 320 milioni di pasti extra e in media 60.000 posti di lavoro creati o sostenuti. I numeri crescono se l’analisi si allarga al mercato globale della ristorazione che ha raggiunto quota 1,4 trilioni di euro nel 2018. Da qui al 2022, la stime prevedono un’accelerazione del 4,7% contro il 2,9% registrato nel periodo 2010-2018.In particolare, il mercato della ristorazione in Italia ha raggiunto lo scorso anno 52 miliardi, con un’accelerazione prevista dello 0,6% ogni anno dal 2018 al 2022. “Le dimensioni e l’accelerazione dell’industria globale della ristorazione sono molto incoraggianti per i ristoratori in Italia e non solo”, osserva Pierre Péladeau, partner di Strategy&. “È anche sì chiaro che TripAdvisor e TheFork impattano economicamente in maniera sostanziale e positiva su questa industria in diversi modi, dal portarericavi incrementali ai business della ristorazione al supportare posti di lavoro a livello locale”, aggiunge.Lo studio di Strategy& svela cinque azioni fondamentali ai ristoranti per avere successo online e su TripAvisor: avere una presenza sulla piattaforma, che non prevede alcun costo per i business, porta a un +2% dei ricavi medi annuali di un ristorante. Essere prenotabili su TheFork permette in media una crescita del 10% nei ricavi addizionali dei ristoranti partner; le risposte online dei ristoratori ai clienti sulle loro pagine TripAdvisor genera in media circa 14.000 euro di entrate incrementali all’anno per ristorante. Essere prenotabili su TheFork aggiunge invece in media 5.1 settimane di ricavi per i ristoranti partner; le strutture con un totale di recensioni degli utenti che va da 51 a 100 vedono un aumento medio delle entrate del 2%. Anche i ristoranti con un punteggio medio di 4.5 su TripAdvisor mostrano un aumento dei ricavi del 2%. Mentre i ristoratori che aderiscono alla piattaforma di TheFork per rendere più facile la prenotazione del loro ristorante da parte dei clienti registrano in media 16 volte il ritorno sull’investimento.“L’industria della ristorazione sta attraversando un importante periodo di digitalizzazione dato che i consumatori vogliono sempre più comparare online i ristoranti e prenotare facilmente un tavolo dal proprio dispositivo mobile. Crediamo che le maggiori opportunità di marketing digitale per i ristoranti siano ancora da sfruttare dal momento che se da un lato l’80% dei clienti cerca informazioni online prima di prenotare, dall’altro i ristoranti dedicano ancora poco tempo e investimenti limitati al marketing online”, conclude Bertrand Jelensperger, senior vice president TripAdvisor Restaurants & ceo TheFork.
