
# দেশের সব বিমানবন্দর ঢেলে সাজানোর কাজ চলছে ॥ বিমান প্রতিমন্ত্রী

Published at: **2019-11-04T11:43:00+00:00**

Author: ****

Original: [Daily Janakantha](http://www.dailyjanakantha.com/details/article/458592/%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%B8%E0%A6%AC-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A6%AC%E0%A6%A8%E0%A7%8D%E0%A6%A6%E0%A6%B0-%E0%A6%A2%E0%A7%87%E0%A6%B2%E0%A7%87-%E0%A6%B8%E0%A6%BE%E0%A6%9C%E0%A6%BE%E0%A6%A8%E0%A7%8B%E0%A6%B0-%E0%A6%95%E0%A6%BE%E0%A6%9C-%E0%A6%9A%E0%A6%B2%E0%A6%9B%E0%A7%87)

অনলাইন রিপোর্টার ॥ বেসামরিক বিমান পরিবহন ও পর্যটন প্রতিমন্ত্রী মো. মাহবুব আলী বলেছেন, দেশের সব বিমানবন্দরকে ঢেলে সাজানোর কাজ চলছে। হযরত শাহজালাল আন্তর্জাতিক বিমানবন্দরে রানওয়ের কাজ চলছে। ক্যাপাসিটি বিল্ডাপসহ বিমানে প্রতিনিয়ত নতুন নতুন বহর যুক্ত হচ্ছে। কক্সবাজারে নতুন টার্মিনাল নির্মাণ, সৈয়দপুর বিমানবন্দরকে আন্তর্জাতিকমানে উন্নীত করতে কাজ চলমান রয়েছে।
আজ সোমবার রাজধানীর একটি হোটেলে বাংলাদেশ এয়ারলাইন পাইলট অ্যাসোসিয়েশন আয়োজিত চার দিনব্যাপী ‘এশিয়া-প্যাসিফিক রিজিওনাল মিটিং-২০২৯’ এর উদ্বোধনী অনুষ্ঠানে তিনি এসব কথা বলেন।
প্রতিমন্ত্রী মাহবুব আলী বলেন, বিমান বাংলাদেশের সেবা বিশ্বমানের। বিমানের পাইলটরা বিশ্বের মধ্যে অন্যতম। এছাড়া বিমানের উন্নয়নে মেগা প্রজেক্ট হাতে নিয়েছেন প্রধানমন্ত্রী শেখ হাসিনা। প্রতিনিয়ত বিমানে যুক্ত হচ্ছে নতুন নতুন বহর। আরও বেশকিছু বহর অপেক্ষায় রয়েছে।
তিনি বলেন, দেশের সব বিমানবন্দরকে আরও আধুনিক করার কাজ চলমান রয়েছে। অত্যাধুনিক হবে দেশের সব বিমানবন্দর। প্রধানমন্ত্রীর নির্দেশে সৈয়দপুর বিমানবন্দরকে বিশ্বমানে উন্নীত করতে কাজ চলছে। কক্সবাজারের নতুন কার্গো লাইনের কাজ চলছে। হযরত শাহজালাল আন্তর্জাতিক বিমানবন্দরের রানওয়ের কাজ চলছে, কার্গো ক্যাপাসিটি বিল্ডাপসহ নানা সেবার কাজ চলছে। শাহ আমানত ও শাহ পরান বিমানবন্দরের সেবা বাড়ানোর কাজ চলছে। এখানো কোনো অনিয়মকে প্রশ্রয় দেওয়া হচ্ছে না, শুদ্ধি অভিযান বিমানে আরও বেশি হচ্ছে।
বাংলাদেশ এয়ারলাইন পাইলট অ্যাসোসিয়েশনের সভাপতি ক্যাপ্টেন মাহবুবুর রহমানের সভাপতিত্বে উদ্বোধনী অনুষ্ঠানে আরও বক্তব্য রাখেন আন্তর্জাতিক এয়ারলাইন পাইলট অ্যাসোসিয়েশনের সভাপতি জ্যাক নেকসকার, এক্সিকিউটিভ ভাইস প্রেসিডেন্ট ইশতিয়াক হোসেন প্রমুখ।
