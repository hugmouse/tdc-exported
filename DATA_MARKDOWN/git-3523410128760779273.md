
# 
        مطالبات مردمی مشروع و دخالت‌های عبری-عربی-غربی ملموس است/ پشت‌پرده تظاهرات ۲۵ اکتبر
      

Published at: **2019-11-05T11:46:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638291/%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85%DB%8C-%D9%85%D8%B4%D8%B1%D9%88%D8%B9-%D9%88-%D8%AF%D8%AE%D8%A7%D9%84%D8%AA%E2%80%8C%D9%87%D8%A7%DB%8C-%D8%B9%D8%A8%D8%B1%DB%8C-%D8%B9%D8%B1%D8%A8%DB%8C-%D8%BA%D8%B1%D8%A8%DB%8C-%D9%85%D9%84%D9%85%D9%88%D8%B3-%D8%A7%D8%B3%D8%AA-%D9%BE%D8%B4%D8%AA%E2%80%8C%D9%BE%D8%B1%D8%AF%D9%87-%D8%AA%D8%B8%D8%A7%D9%87%D8%B1%D8%A7%D8%AA-%DB%B2%DB%B5-%D8%A7%DA%A9%D8%AA%D8%A8%D8%B1)

به گزارش بولتن نیوز، رئیس شورای سیاسی مقاومت اسلامی نُجَباء در گفتگویی اختصاصی با باشگاه خبرنگاران جوان به تشریح تحولات اخیر عراق پرداخت و "فساد سازمانی" دولت پس از سال ۲۰۰۳ را علت ناآرامی‌های کشور توصیف کرد.
حجت‌الاسلام والمسلمین «علی الاسدی» ضمن تأیید مشروعیت مطالبات مردمی در عراق، عناصر خارجی را به نفوذ و مداخله فرصت‌طلبانه با هدف تخریب ساختار سیاسی کشور و انتقام‌گیری از مقاومت متهم کرد.
وی خاطرنشان ساخت که دشمنان تمرکز خود را بر ایران، حزب‌الله و الحشد الشعبی گذاشته‌اند؛ چراکه مهم‌ترین عناصر به شکست کشاندن نقشه‌های آنان و تغییر معادله در خاورمیانه هستند.
این مسؤول ارشد مقاومت با اشاره به جایگاه والا و ابتکار عمل مرجعیت در عراق، ابراز خوش‌بینی کرد که این کشور با همت جوانان غیور، آینده بهتری خواهد داشت.
الاسدی با بی‌تاثیر خواندن وعده‌های دولت به تامین خواسته تظاهرکنندگان تصریح کرد: ملت عراق از شعار و وعده خسته شده است، چراکه هیچ‌یک از وعده‌های ۱۶ سال گذشته به ملت و همچنین وعده‌های انتخاباتی، محقق نشده است.
مشروح این مصاحبه در ادامه از منظرتان می‌گذرد:
 

        سوال: در عراق چه خبر است و منشأ و ماهیت تظاهرات و اعتراض‌های کنونی چیست؟ چرا اعتراض‌ها سریعاً به خشونت کشیده می‌شود؟
      
ــ آنچه در عراق رخ می‌دهد، حرکتی مردمی برای دست‌یابی به خدمات و حداقل‌های زندگی آبرومندانه همانند ملت‌های دیگر است. کم‌کاری سیاستمداران در خدمت‌رسانی، تأمین ضروریات زندگی و رفع اختلافات طبقاتی با مردم بسیار آشکار است.
همچنین فساد مالی و اداری پس از ۲۰۰۳ در دولت‌های پی در پی ادامه داشته است. نه به این معنا که حاکمان قبلی پاک بوده‌اند، بلکه مردم توقع داشتند حاکمانی که بعد از طاغوت می‌آیند، رنج‌های ملت در طول حکمرانی حزب بعث را در نظر بگیرند ولی متأسفانه طبقه سیاسی در این زمینه بسیار فروگذاری کرد.
این تظاهرات با خواسته‌هایی برحق و مشروع آغاز شد، ولی متأسفانه برخی عناصر خارجی و داخلی برای انحراف آن از مسیر حق وارد میدان شدند؛ البته امیدواریم که فرزندان ما به دشمن اجازه تحریف این اعتراضات را ندهند.
 

        سوال: با توجه به همزمانی تظاهرات در عراق و لبنان، آیا این اعتراض‌ها صرفاً محلی و داخلی هستند یا عوامل خارجی هم در شکل‌گیری‌شان نقش دارند؟
      
ــ برخی عناصر داخلی و خارجی برای منحرف کردن تظاهرات مسالمت‌آمیز به سمت خشونت تلاش کردند تا ضمن تسویه حساب حزبی، ساختار سیاسی را نیز تخریب کنند.
در ابتدای امر به‌نظر می‌رسید که تظاهرات در راستای مطالبات مردمی است، ولی پس از آن برای ناظران و کسانی که رسانه‌های غربی، عربی و عبری را رصد می‌کردند عیان شد که این برنامه از بیرون طراحی شده است.
آن‎ها با سوءاستفاده از کمبودها و فساد طبقه سیاسی، زمینه را برای زمین زدن کشورهایی که با صهیونیزم جهانی و مزدوران آن مبارزه می‌کنند، فراهم کردند. همین سناریو را در لبنان هم مشاهده می‌کنیم.
 

        سوال: فکر می‌کنید ارتباطی بین پیروزی‌های محور مقاومت و شکست‌های محور غربی، عربی و عبری با ناآرامی‎های کنونی در این دو کشور وجود دارد؟
      
ــ بی‌شک بین پیروزی‌های محور مقاومت با این تظاهرات ارتباط وجود دارد.
کسانی که به‌دنبال برافروختن آتش درگیری هستند، تمام تمرکز خود را بر ایران، حزب‌الله و الحشد الشعبی گذاشتند که مهم‌ترین عناصر به شکست کشاندن نقشه‌های آنان و تغییر معادله در منطقه غرب آسیا هستند.
 

        سوال: وسعت اعتراضات روز جمعه ۲۵ اکتبر چه تفاوتی با اعتراض‌های چندهفته گذشته داشت؟ آیا اعلام برنامه اصلاحی دولت برای سامان بخشیدن به وضعیت اقتصادی و بهبود معیشت مردم و همچنین اعلام موضع مرجعیت، تأثیری بر کاهش دامنه ناآرامی داشت؟
      
ــ از لحاظ گستره تظاهرات، روز جمعه (۲۵ اکتبر) با روزهای دیگر فرق دارد؛ به‌ویژه آنکه برای این روز مقدمه‌سازی و فراخوان داده شده بود.
ملت عراق از شعار و وعده خسته شده است، چراکه همه وعده‌هایی که طی ۱۶ سال گذشته به ملت داده شده و همچنین وعده‌های انتخاباتی، هیچ‌کدام محقق نشده و لذا برنامه دولت هیچ‌گونه تأثیری ندارد.
اما در خصوص بیانیه مرجعیت دینی، تأثیر زیادی داشت ولی نه به اندازه گذشته؛ زیرا محور غربی، عربی و عبری حملات تبلیغاتی زیادی علیه مرجعیت سازمان‌دهی کردند.
پس از فتوای مبارک مرجعیت که نقشه‌های دشمنان را نقش بر آب کرد، این محور کوشید اعتماد ساده‌لوحان را نسبت به این نهاد مقدس سست کند؛ ولی شکرخدا گروهی از ملت با بصیرت توانستند تبعات این هجوم رسانه‌ای و همچنین جایگاه مرجعیت را برای جامعه عراق تبیین کند و در حال حاضر ابتکار عمل به‌دست مرجعیت است.
 

        سوال: وظیفه احزاب و جریان‌های سیاسی و همچنین معترضان برای گذر مسالمت‌آمیز از شرایط کنونی چیست و آینده را چگونه ارزیابی می‌کنید؟
      
ــ احزاب و گروه‌های سیاسی مسؤولیت بزرگی در برابر این ملت مظلوم دارند؛ ملتی که از همه چیز خود در راه حفظ کرامتش گذشت، لذا مقامات باید خطاهای گذشته ساختار سیاسی را به نحوی که به سود کشور باشد اصلاح کنند.
اما در خصوص معترضان، می‌گوییم "ما با شما و از شماییم و در تظاهرات حق‌طلبانه کنارتان هستیم؛ ولی به نفوذی‌ها و مزدوران اجازه ندهید که به میان شما بیایند. ملت عراق با همت جوانان غیور به خواسته‌های خود خواهد رسید و ان شاء الله آینده بهتری در انتظار کشور خواهد بود".
