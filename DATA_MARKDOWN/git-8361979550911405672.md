
# Євробонди — на зльоті. Кернел, Нафтогаз, ДТЕК поспішають з новими випусками. Що буде далі

Published at: **2019-11-01T14:27:00+00:00**

Author: **Віталій Сивач**

Original: [НВ](https://nv.ua/ukr/biz/experts/yevrobondi-na-zloti-kernel-naftogaz-dtek-pospishayut-z-novimi-vipuskami-shcho-bude-dali-50051119.html)

Ціни на українські євробонди знаходяться в зростаючому тренді з початку року. При цьому вони рідко зростають «прямою лінією», періодично ми спостерігаємо корекції, — такі були на початку серпня і в середині вересня. Незважаючи на це, ціни на найдовший і найліквідніший папір України 32 зросли на 5% за жовтень і на 25% з початку року. Це рекордний рівень. Інвестори, які на початку року, незважаючи на паніку на світових ринках, набралися сміливості і купили українські облігації, тепер насолоджуються вражаючим прибутком.
На тлі цієї хвилі успіху українських облігацій місцеві компанії поспішають встигнути з новою хвилею випусків. Кілька тижнів тому Кернел випустив 5-річні бонди під 6.625% і залучив $300 млн. Нафтогаз готується випустити 7-річні облігації на $500 млн уже в найближчий понеділок. Я очікую рекордно низьку дохідність цих паперів у розмірі 6.5% або нижче, що було б нечувано ще півроку тому, не кажучи про більш ранні періоди. Також ДТЕК ВДЕ планує випуск 5-річних облігацій в найближчому майбутньому.
Україна перетворюється на якісний актив серед економік, що розвиваються. Хоча на світових ринках усе не так райдужно. Трамп не може просунутися в торгових переговорах із Китаєм. Вже 15 місяців триває торгова війна. Поки очікування США і Китаю занадто широко розійшлися, щоб можна було знайти компроміс, що задовольнив би обидві сторони. Значить, торгове перемир’я відкладається. Через цю невизначеність ми вже спостерігаємо зниження міжнародної торгової активності й індексів ділової активності. Потім, як правило, слідує зниження зростання ВВП, прибутковості бізнесів, споживання, збільшення безробіття, і далі — рецесія та економічна криза. Якщо ми помножимо це на високе боргове навантаження і сильно завищені ціни на ризикові активи, то отримаємо потенційно вибухонебезпечну ситуацію, сильніше, ніж ми бачили перед кризою 2008-го року.
ФРС США, розуміючи перспективи такого сценарію, йде на його попередження, завчасно знижуючи облікову ставку для стимуляції зростання економіки. У середу ставку було знижено вже втретє поспіль, до 1.5%. Після чергового зниження облікової ставки індекс акцій S&P зріс до рекордного значення за всю історію. Також Федеральний резервний банк почав вливати свіжу ліквідність у банківську систему, використовуючи операції на ринку репо і нарощуючи свій баланс на 60 млрд щомісяця. Ця комбінація дієвих заходів підтримує зростання ринків і макроекономічну стабільність, забезпечивши «м'яку посадку».
Хоча не треба забувати, що дисбаланси у вигляді високого рівня закредитованості та високих цін на ризикові активи нікуди не поділися і рано чи пізно вони повинні будуть вирішитися. ФРС може тільки відстрочити цю подію.
Повертаючись до українського ринку облігацій, хочу зауважити, що ціни вже досягли збалансованого рівня, враховуючи хороші українські макроекономічні показники. Якщо не буде негативних сюрпризів, ціни закріпляться на поточному рівні, нового зростання я поки не очікую.
