
# ΑΚΕΛ vs Αναστασιάδης: Ακραία αντιπαράθεση με φόντο το Κυπριακό

Published at: **2019-11-04T20:46:00+00:00**

Author: **Χρίστος Χαραλάμπους**

Original: [SIGMALIVE](https://www.sigmalive.com/news/kypriako/595719/akel-vs-anastasiadis-akraia-antiparathesi-me-fonto-to-kypriako)

Λάδι στη φωτιά της ακραίας αντιπαράθεσης με τον Πρόεδρο της Δημοκρατίας έριξε και σήμερα ο Άντρος Κυπριανού με τον κύριο Αναστασιάδη να σηκώνει το γάντι. Και στη μέση οι κρίσιμες εξελίξεις στο Κυπριακό.
«Θα πω ακόμα κάτι. Ότι εκείνοι που διευκολύνουν την Τουρκία, είναι εκείνοι που με την τακτική τους δεν την υποχρεώνουν να καθίσει στο τραπέζι των διαπραγματεύσεων και να τοποθετηθεί στην ουσία του Κυπριακού», δήλωσε ο Γ.Γ του ΑΚΕΛ, Άντρος Κυπριανού.
Με τον Πρόεδρο Αναστασιάδη να απαντά: «Δεν θα ασχοληθώ με τις τοξικές δηλώσεις. Ο κ. Κυπριανού από την επομένη του Κραν Μοντανά και μέχρι σήμερα προβαίνει σε δηλώσεις είτε προσβλητικές είτε όχι. Θα εκδοθεί ανάλογη ανακοίνωση από την Προεδρία». 
Την ώρα που ο Γ.Γ του ΑΚΕΛ δήλωσε: «Ως κατάληξη θέλω να πω ότι έχω ακυρώσει την αυριανή συνάντηση που θα είχα με τον Πρόεδρο της Δημοκρατίας. Θεωρώ ότι δεν θα είχε νόημα μια συνάντηση μέσα στο κλίμα το οποίο έχει διαμορφωθεί μετά από τις δηλώσεις του κ. Αναστασιάδη».   
«Λαμβάνοντας υπόψη τις αβάσιμες και πολλές φορές συκοφαντικές για το πρόσωπό του αναφορές, που κάνει το τελευταίο διάστημα ο Γενικός Γραμματέας του ΑΚΕΛ, ακόμα και σε συναντήσεις του με αξιωματούχους ή πολιτικές δυνάμεις του εξωτερικού, θα έπρεπε, στη βάση της λογικής και των δήθεν ευαισθησιών του κ. Άντρου Κυπριανού, ο Πρόεδρος να είχε διακόψει τον διάλογο με το ΑΚΕΛ», απάντησε ο Πρόδρομος Προδρόμου.   
«Ο κ. Αναστασιάδης, όμως όχι μόνο δεν είναι ανεκτικός στην κριτική, αλλά την ενοχοποιεί κιόλας. Συμπεριφέρεται με ένα τρόπο που αντί να προάγει την ενότητα, την τορπιλίζει. Όποιος του ασκεί κριτική είναι εχθρός της Κύπρου», απάντα το ΑΚΕΛ.
«Την ίδια ώρα θέλω να πω ότι δεν είναι θέμα του Προέδρου της Δημοκρατίας ή του ηγέτη της ελληνοκυπριακής κοινότητας να αποδεχθεί όρους που θα πρέπει να είναι αποτέλεσμα διαλόγου στην τράπεζα των διαπραγματεύσεων» δήλωσε ο Πρόεδρος Αναστασιάδης.
Θέσεις που ο Πρόεδρος της Δημοκρατίας επανέλαβε και στο συνέδριο του Economist επαναβεβαιώνοντας την αποφασιστικότητα της κυβέρνησης του, παρά τις προκλήσεις να προχωρήσει κανονικά τους ενεργειακούς σχεδιασμούς της Κυπριακής Δημοκρατίας.

        Δείτε σχετικό βίντεο:
      
