
# Uccise davanti alle figlie per aver detto no allo stupro: le violenze dei «goumiers» francesi

Published at: **2019-11-01T22:00:00+00:00**

Author: **Alessandro Fulloni**

Original: [Corriere della Sera](https://www.corriere.it/cronache/19_novembre_02/uccise-alle-figlie-aver-detto-no-stupro-violenze-goumiers-francesi-80580ccc-fcc0-11e9-850d-5e44dc14944c.shtml)

Uccise davanti ai figli, mariti e familiari per essersi opposte allo stupro da parte di alcuni goumiers, i soldati coloniali (marocchini, tunisini, algerini e senegalesi) inquadrati nelle truppe francesi durante la Seconda guerra mondiale che combattevano con gli Alleati. E autori di centinaia, se non migliaia, di violenze nel periodo della Liberazione, dal 1943 sino al 1945. Sono due storie — uguali a quella narrata nel romanzo di Alberto Moravia «La ciociara» poi divenuto celeberrimo film con Sophia Loren) che emergono in questi giorni dagli Archivi di Stato e dalle aule giudiziarie. La prima viene da un documento del 30 maggio 1944 ritrovato dall’«Associazione nazionale vittime delle marocchinate». Si tratta del rapporto alla «Regia Pretura» in cui i carabinieri descrivono l’uccisione di una «ragazza nubile ventunenne» che viveva a Maenza, in provincia di Latina nel Basso Lazio. Pasqua Battisti — questo il nome della giovane, contenuto in un dossier trovato all’Archivio di Stato dell’Eur — si ribellò allo stupro da parte dei due marocchini. Che poile spararono due colpi di pistola, ammazzandola.
Il rapporto dei carabinieri racconta che «noi militari avuta tale notizia ci siamo recati sul posto ed abbiamo potuto constatare veritiero quanto ci avevano riferito». Nel documento, perfettamente battuto a macchina, si legge che «i soldati suddetti si erano presentati nella località predetta con l’intenzione di portare con loro la giovane» che «essendosi rifiutata» veniva colpita da due colpi di pistola, esplosi davanti «ai genitori e altri familiari». Dopo averla uccisa i due goumiers si «allontanavano con le armi spianate minacciando coloro che si fossero avvicinati». Questa la conclusione: «Non si è potuto identificare i militari marocchini perché facenti parte delle truppe avanzanti verso Carpineto» e «anche perché il fatto si è saputo con tre giorni di ritardo».
Del tutto analoga la storia di Ottavia Fabbrizzi, raccontata — nitidamente in ogni dettaglio — dalla figlia Giselda Anselmi, oggi novantunenne, che sarà ascoltata in incidente probatorio su decisione del Gip di Siena Alberto Lippini. Il giudice ha così voluto dare una seguito giudiziario alla vicenda avviata dopo una denuncia presentata ad aprile dai legali di Giselda Anselmi, avvocati Paola Pantalone e Luciano Randazzo. L’incidente probatorio servirà a cristallizzare la testimonianza - per preservarla a fini penali e se vogliamo anche storici — della figlia di Ottavia, in precarie condizioni di salute e che per questo vuole che i suoi ricordi non vadano perduti. Sia questa vicenda che quella di Maenza sono seguite dalla Procura militare. Non viene escluso — trapela da fonti giudiziarie — che venga chiesto all’«Associazione dei goumiers» francesi un elenco dei militari che combatterono in Italia. Raggelante, il racconto del femminicidio avvenuto a Radicofani, nel giugno 1944. «Camminavamo nella strada sottostante la villa sede del Comando quando alcuni soldati di colore, verosimilmente francesi, con le armi in pugno, ordinarono a mio padre di fermarsi e presero mia mamma di forza, ordinando a noi figli che cercavamo rifugio dietro nostro padre, di rimanere immobili dietro un ginestreto a lato della strada».
«Mamma, che teneva in braccio la piccola Elisabetta — si legge ancora nella denuncia — nata un mese prima, si oppose e non volle lasciare» la piccola, ribellandosi al tentativo di violenza. I goumiers la «trascinarono dietro un cespuglio; e poiché lei continuava a opporsi poco dopo si udirono alcuni colpi di arma da fuoco, dei fendenti da arma da taglio e le urla disperate di nostro padre che invano aveva tentato di difenderla». I soldati a quel punto fuggirono. Nei giorni successivi «venimmo a sapere che in almeno tre occasioni sempre i medesimi soldati francesi avevano fatto diverse incursioni per sequestrare e violentare una giovane donna di circa 20 anni di Radicofani che si chiamava Gesuina».Il presidente dell’«Associazione azionale vittime delle marocchinate» è un vigile del fuoco di Latina di 47 anni. Un suo prozio, Anastasio Gigli, venne stuprato e ucciso dai goumiers, sempre a Maenza. Per questo Gigli, animato dalla passione per la storia, trascorre gran parte del suo tempo libero negli Archivi di Stato, cercando carte riguardanti le vittime dei coloniali francesi. Giorni fa ne ha trovato uno importantissimo, all’Eur: si tratta di un memorandum firmato da generale Alphonse Juin, comandante delle truppe coloniali francesi in Italia.
Il documento è intitolato «Maltrattamento di popolazione civile». Juin mette nero su bianco l’arrivo di innumerevoli segnalazioni (trasmesse al Comando Alleato) di «atti di brigantaggio, di rapina armata e di ratto» ai danni degli italiani e ne individua la ragione in quelli che definisce i «nostri sentimenti nei confronti di una Nazione che odiosamente tradì la Francia», l’Italia appunto, «paese conquistato». In particolare Juin scrive di essere «stato colpito dalle lamentele indirizzate dall’Autorità giudiziaria militare relative alle condotte di alcuni elementi francesi nei riguardi delle popolazioni civili italiane durante la recente avanzata. Sono stati commessi atti di brigantaggio, di rapina armata e di ratto contro le popolazioni che vivono nelle zone avanzate e che si lamentano amaramente presso le Autorità Alleate. Vi è certamente la possibilità di esagerare i fatti; che comunque fanno correre il rischio di discreditare un esercito composto in massima parte di truppe coloniali». Juin prosegue: «L’esercito francese si è guadagnato sul campo di battaglia italiano la considerazione di tutti. Sarebbe facile cementare questa reputazione adottando una scorretta abitudine in un paese conquistato, verso un popolo che sta attualmente sperimentando tutti gli orrori della guerra e la cui responsabilità della sua amministrazione. Il Comandante Divisionale e il generale comandante dei Gaume — è l’esortazione dunque del generale — prendano pertanto i necessari provvedimenti indispensabili per por termine a tutti quegli atti che vanno a detrimento della morale e della dignità del vincitore».
«La carta spiega per la prima volta — sostiene Ciotti — le ragioni degli stupri commessi dai goumiers: ovvero risentimento nazionale per la dichiarazione di guerra italiana». «Per il presidente Macron i goumiers hanno fatto — prosegue Ciotti — l’onore della Francia e per questo ha chiesto ai sindaci di intitolargli strade e piazze. Ma per gli italiani sono solo soldati colpevoli di crimini inauditi». Ciotti, nel corso delle sue ricerche ventennali, rivede all’insù le stime dei numeri sugli stupri: non le centinaia segnalati o denunciati nel 1944 nel Basso Lazio ma molti, molti di più, disseminati dalla Sicilia alla Toscana, le regioni in cui i goumiers si trovarono ad operare. Stupri che il più delle volte non venivano denunciati. «La donna che subiva violenze — spiega Ciotti che ha anche individuato almeno 20 femminicidi sconosciuti e rimasti senza colpevole — passava immediatamente dalla parte del torto, ripudiata dal marito, allontanata dalla famiglia, insultata da tutto il paese». Senza contare le conseguenze fisiche e psicologiche, destinate a segnare l’intera vita delle vittime: dopo le botte e gli stupri c’era anche il corollario della contrazione di gravi malattie veneree. E quegli aborti effettuati della «mammane» che spesso portavano alla morte. Quanto alle inchieste aperte dalle nostre procure, «il loro lavoro —conclude Ciotti — ha soprattutto un valore storico, un riconoscimento delle sofferenze patite per quelle atrocità. Ma non è escluso che molti degli autori di quegli stupri (ricordiamolo: crimini di guerra che non vanno in prescrizione, ndr) siano ancora vivi».
