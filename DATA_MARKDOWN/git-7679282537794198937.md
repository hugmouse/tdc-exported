
# प्रगति बैठक: पीएम मोदी ने दिया दिल्ली-मेरठ एक्सप्रेसवे जल्द पूरा करने का निर्देश

Published at: **2019-11-06T20:13:45+00:00**

Author: **हिन्दुस्तान ब्यूरो।,नई दिल्ली मेरठ।**

Original: [https://www.livehindustan.com](https://www.livehindustan.com/national/story-in-pragati-meeting-pm-modi-instructed-to-complete-delhi-meerut-expressway-soon-2836026.html)

प्रधानमंत्री नरेंद्र मोदी ने बुधवार को प्रगति बैठक में बुनियादी ढांचे संबंधी परियोजनाओं की समीक्षा की। इसमें रेलवे, सड़क परिवहन मंत्रालय, नागरिक उड्डयन, उर्जा मंत्रालय आदि परियोजनाओं की समीक्षा की गई। बैठक में नाराजगी जताते हुए दिल्ली मेरठ एक्सप्रेस-वे परियोजना में तेजी लाने के निर्देश दिए। मोदी बुधवार को नई दिल्ली में वीडियो कांफ्रेंसिंग से दिल्ली-मेरठ एक्सप्रेस वे परियोजना की समीक्षा की। सड़क परिवहन व राजमार्ग मंत्रालय के एक अधिकारी ने बताया कि दिल्ली-मेरठ एक्सप्रेस-वे को शीघ्र पूरा करने के लिए कहा गया है। 
उन्होंने बताया कि उत्तर प्रदेश सरकार की ओर से भूमि अधिग्रहण व मुआवजा देने की प्रकिया में दूरी के कारण परियोजना में देरी हो रही है। इस बारे में अधिकारियों को निर्देश दिए गए हैं कि नाहक देरी से परियोजना की लागत बढ़ रही है। इसके साथ ही जनता को परेशानी उठानी पड़ रही है। उन्होंने देरी पर नाराजगी जताते हुए केन्द्र और प्रदेश सरकार के अधिकारियों से कहा कि परियोजना में अब और देरी नहीं चाहिए। लेटलतीफी से नहीं, समन्वय से सभी अधिकारी काम करें। उन्होंने एक महीने में जमीन संबंधी मामलों को निस्तारित कर काम में तेजी लाने को कहा। 
गाजियाबाद में दिल्ली-मेरठ एक्सप्रेस-वे की स्थितिडासना से मेरठ चौथा चरण 32 किलोमीटर लंबा है। इस पर 59 प्रतिशत काम पूरा हो गया। यह चरण अगले साल मार्च तक बनकर तैयार होना है, मगर चौथे चरण के लिए डासना, रसूलपुर सिकरोड़, कुशलिया और नाहल गांव में जमीन नहीं मिल सकी। इन चारों गांवों का नाम जमीन घोटाले में आया है। कुछ जगह जमीन का अधिग्रहण कर लिया गया, लेकिन किसान कब्जा छोड़ने को तैयार नहीं हैं। 
मोदीनगर में किसान मुआवजे की मांग को लेकर पिछले कई दिनों से धरना देकर बैठे हैं। जमीन नहीं मिलने से चौथा चरण तय समय पर पूरा नहीं हो सकेगा। यूपी गेट से डासना तक दूसरा चरण अगले साल मई तक बनकर तैयार होना है। इस चरण पर 60 फीसदी काम होने का दावा किया जा रहा है। कुछ माह पहले केंद्रीय मंत्री नितिन गडकरी ने डासना से हापुड़ के चरण का उद्घाटन किया था, जिसकी दूरी 32 किलोमीटर लंबी है।

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
      
