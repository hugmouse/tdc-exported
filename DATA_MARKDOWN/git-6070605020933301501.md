
# ERC recupera la crítica (prudent) contra JxCat

Published at: **2019-11-06T22:18:43+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-erc-jxcat_0_2339766062.html)

La política que ERC segueix en campanya passa per esquivar sempre que es pugui una dinàmica de retrets creuats amb els altres partits independentistes. “Tota la sort del món per a l’espai convergent”, diu el cap de llista, Gabriel Rufián, per no haver de respondre a l’enèsima crítica de JxCat. És la tàctica que ja va fer servir en les generals de l’abril, en què ERC va obtenir els seus millors resultats. L’objectiu del partit de Junqueras és evitar el cos a cos tant amb JxCat com amb la CUP. La justificació que verbalitzen els republicans és que una dinàmica de retrets no beneficia el projecte sobiranista. El que no verbalitzen és que, liderant les enquestes, el manual sempre diu que no convé arriscar.
En aquesta campanya Esquerra ha centrat el seu discurs en carregar contra el PSOE, però ha inclòs algunes crítiques a JxCat, la majoria de les vegades velades. Per exemple, contra la gestió que ha fet el conseller d’Interior, Miquel Buch, dels aldarulls que hi ha hagut arran de la sentència: “Voteu per cada una de les hòsties de la Brimo, la Policia Nacional i la Guàrdia Civil al nostre jovent”, repeteix Rufián en els mítings. Dimecres, des de Flix, va oferir una altra mostra d’aquest estil. Va advertir que ERC no acceptarà “lliçons de republicanisme, ni d’esquerres, ni d’independentisme de ningú”, però va preferir no posar noms i cognoms al destinatari d’aquesta advertència.
A mesura que ha avançat la campanya, però, el retrets de JxCat s’han intensificat i ERC ha alterat la posició de no bel·ligerància de manera més explícita. Per exemple, quan els postconvergents han anat insistint en l’abstenció d’Esquerra en la investidura de Pedro Sánchez “a canvi de res”. Des de la candidata Laura Borràs fins a l’expresident Artur Mas, passant per la portaveu a Barcelona, Elsa Artadi, que va arribar a dir que “ni Duran i Lleida” actuava així. Rufián ha sortit a defensar que ERC “mai vota a canvi de res” i el coordinador nacional del partit, Pere Aragonès, va recordar el primer dia de campanya que JxCat va “regalar” la presidència de la Diputació de Barcelona als socialistes. Ahir a SER Catalunya va ser el president dels republicans, Oriol Junqueras, qui també va introduir una excepció a la regla amb un dard controlat: “Em sembla un error estratègic basar la teva campanya en atacar constantment els altres partits independentistes”. ERC fa les crítiques més vehements fora dels mítings, les deixa per a formats com les entrevistes.
Un nou front obert entre els dos socis és la proposta de JxCat de compartir grup al Congrés. ERC ha respost, per ara, amb el silenci. “A Madrid fa molt de temps que ens coordinem i votem sempre igual en temes nacionals”, assenyalen fonts dels republicans.
A més, en aquesta campanya ERC ha tornat a conviure amb les protestes dels CDR. Al míting central de Lledoners van dialogar tranquil·lament amb els manifestants, que van marxar quan va començar l’acte, sense més incidents. A Lleida els manifestants es van quedar per xiular i increpar-los. Rufián va recórrer a la diplomàcia per passar el tràngol: “Qui vulgui xiular que ho faci i, quan es cansi, ERC serà aquí amb els braços oberts”, els va etzibar. Pot ser el millor resum de l’estratègia del seu partit. Respondre, sí, però sense prendre mal.
