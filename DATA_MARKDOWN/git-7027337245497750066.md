
# سرپرست فرمانداری ری: جدایی از تهران مطالبه جدی مردم ری است

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696654/%D8%B3%D8%B1%D9%BE%D8%B1%D8%B3%D8%AA-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%D8%B1%DB%8C-%D8%AC%D8%AF%D8%A7%DB%8C%DB%8C-%D8%A7%D8%B2-%D8%AA%D9%87%D8%B1%D8%A7%D9%86-%D9%85%D8%B7%D8%A7%D9%84%D8%A8%D9%87-%D8%AC%D8%AF%DB%8C-%D9%85%D8%B1%D8%AF%D9%85-%D8%B1%DB%8C-%D8%A7%D8%B3%D8%AA)

 سرپرست فرمانداری ویژه شهرستان ری گفت: تشکیل شورای مستقل و ایجاد شهرداری درخواست دیرینه شهروندان ری است و این خواسته به صورت مستمر توسط مردم مطالبه می‌شود.
به گزارش ایرنا احمد اسماعیلی‌راد عصر یکشنبه در جمع خبرنگاران اظهار داشت: ری با تمدن هشت هزار ساله و آثار باستانی دیرینه ظرفیت و هویت لازم برای استقلال را دارد و دارای هویتی مدنی و دیرینه است.
وی تصریح کرد: جمعیت فعلی ری نیز بر اساس سرشماری ۱۳۹۵ دارای ۷۱۷ هزار نفر است که باید ۷۰ هزار نفر از اتباع مجاز و در حدود ۱۴۰ هزار نفر هم غیرمجاز به این جمعیت اضافه کرد و مدیریت این جمعیت نیاز به شهرداری و استقلال شورای شهر است.
اسماعیلی راد گفت: هم آمیختگی ری و ارتباط نزدیک با تهران همواره وجود داشته و این همجواری‌ها باید موجب رشد شود، ولی در عمل اینگونه نیست.
وی با بیان اینکه ری با وجود شهرک‌های صنعتی، قطب اقتصادی پایتخت محسوب می‌شود، افزود: ارزش افزوده این صنایع در پایتخت هزینه می‌شود که تعادل لازم در این زمینه وجود ندارد.
سرپرست فرمانداری ری با اشاره به اینکه بسیاری از مشکلات پایتخت در ری حل می‌شود، افزود: شهرک صنعتی شمس‌آباد و ۱۵ پهنه اقتصادی تامین‌کننده چرخه اقتصادی پایتخت است و اگر تعادل در این زمینه‌ها به خوبی رعایت می‌شد، شاخصه‌های اقتصادی در این منطقه تا این حد پایین نبود.
وی با بیان اینکه شهرداری منطقه همکاری و انسجام لازم را برای ارائه خدمات به مردم منطقه را ندارد، افزود: توسعه فضای سبز در شرق پایتخت افزایش داشته، ولی در محدوده ری از جمله کوه بی بی شهربانو هیچگونه فضای سبزی وجود ندارد.
اسماعیلی راد ادامه داد: ماده ۱۰۰ قانون اساسی نیز تاکید کرده هر روستا، بخش و شهر باید دارای شورا باشد و مرکز شهرستان متناسب با منطقه باید ایجاد شود که این قوانین مغفول مانده است.
وی با اشاره به اینکه تعریف مشخصی درباره حریم شهرستان ری وجود ندارد، تصریح کرد: مجوز ایجاد صنوف در ۶۰۰ هکتار از اراضی این شهرستان توسط شهرداری تهران صادر شده است که این خلاف قانون است.
سرپرست فرمانداری ری اضافه کرد: این شهرستان پتانسیل و ظرفیت مستقل شدن را داراست و تاسیس شورای شهر نقش بسزایی در توسعه ری دارد.
شهرستان ری (به مرکزیت شهرری) با جمعیتی در حدود یک میلیون نفر در جنوب استان تهران واقع شده که دارای پنج شهر شهرری، باقرشهر، کهریزک، قیامدشت و حسن آباد و چهار بخش مرکزی، کهریزک، فشاپویه، خاوران و قلعه نو است.
