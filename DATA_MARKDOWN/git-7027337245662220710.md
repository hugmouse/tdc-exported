
# اتریش؛ ممنوعیت استعمال دخانیات در رستوران‌ها و بارها

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696262/%D8%A7%D8%AA%D8%B1%DB%8C%D8%B4-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D8%B9%D9%85%D8%A7%D9%84-%D8%AF%D8%AE%D8%A7%D9%86%DB%8C%D8%A7%D8%AA-%D8%AF%D8%B1-%D8%B1%D8%B3%D8%AA%D9%88%D8%B1%D8%A7%D9%86%E2%80%8C%D9%87%D8%A7-%D9%88-%D8%A8%D8%A7%D8%B1%D9%87%D8%A7)

اتریش از روز جمعه (یک نوامبر-۱۰ آبان) پس از سال‌ها بحث و گفت‌وگو، استعمال دخانیات در کافه‌ها و رستوران‌ها را ممنوع اعلام کرد و به این ترتیب قوانین این کشور با بیشتر کشورهای اروپایی هماهنگ شد.
قانون ممنوعیت استعمال دخانیات در محیط‌های سربسته که ژوئیه گذشته در پارلمان اتریش تصویب شد از امروز اجرا می‌شود.
قبل از اجرایی شدن قانون جدید، اتریشی‌ها می‌توانستند زمانیکه در حال خوردن غذا یا نوشیدن الکل در داخل بارها، کافه‌ها یا رستوران‌های بزرگتر از ۵۰ متر مربع بودند سیگار بکشند. گرچه در کافه‌ها و رستوران‌ها، مکان‌های مشخصی برای سیگار کشیدن مشخص شده بود اما استفاده از این مکان‌ها برای استعمال سیگار اجباری نبود.
در حال حاضر ممنوعیت استعمال دخانیات در همه این مکان‌ها الزامی است و در صورت نقض قانون مجازات‌های سنگین اعمال می‌شود.
افراد سیگاری که این ممنوعیت را نقض می‌کنند باید یک‌هزار یورو جریمه بپردازند و صاحبان بارها و رستوران‌ها اگر به مشتریان چنین اجازه‌ای بدهند حدود ۱۸۰۰ یورو جریمه می‌شوند و در صورت تکرار و تخطی جریمه تا ۱۰ هزار یورویی می پردازند. این ممنوعیت شامل قلیان و سیگار الکتریکی نیز می‌شود.
آمار سیگاری‌ها در اروپا حدود ۱۸ درصد است اما اتریشی‌ها با داشتن ۲۵ درصد سیگاری یعنی حدود ۸ میلیون ۸۰۰ هزار نفر بالاتر از میانگین کشورهای عضو اتحادیه اروپا سیگاری دارند.
در حال حاضر در ۱۷ کشور عضو اتحادیه اروپا قوانین جامع مربوط به ممنوعیت استعمال دخانیات اعمال می‌شود.
ایرلند، بریتانیا، یونان، بلغارستان، مالت، اسپانیا و مجارستان قوانین سختگیرانه‌ای درباره ممنوعیت استعمال دخانیات در محیط‌های سربسته، محیط کار و حمل و نقل عمومی دارند.
در جمهوری چک این وظیفه مالک بار است که درباره ممنوعیت یا آزاد بودن کشیدن سیگار تصمیم بگیرد. در دانمارک استعمال دخانیات به‌غیر از کپنهاگ در بارهای کمتر از ۴۰ متر مربع مجاز است.
بحث‌های مربوط به ممنوعیت استعمال دخانیات بیش از ۱۰ سال در اتریش جریان داشت. حزب راست افراطی «آزادی» از مخالفان جدی ممنوعیت استعمال دخانیات در این کشور بود.
