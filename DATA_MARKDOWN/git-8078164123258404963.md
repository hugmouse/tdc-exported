
# Morta Amedea Zanarini, la partigiana Catia: aveva 95 anni

Published at: **2019-11-03T22:00:00+00:00**

Author: **Silvia Morosi**

Original: [Corriere della Sera](https://www.corriere.it/cronache/19_novembre_04/morta-amedea-zanarini-partigiana-catia-aveva-95-anni-87cbe6dc-ff17-11e9-aa9d-60f7e515e47b.shtml)

«Ci ha lasciato la Medea. Quando raccontava la sua storia diceva sempre: io mi chiamo Amedea, in onore di un mio zio ucciso dai fascisti e mio padre mi diceva: se tu fossi stata un maschio l'avestri potuto vendicare. E io pensavo anche se sono una donna posso lottare per la sua memoria e per la libertà. Cara, meravigliosa Medea che facevi le prove nel fienile per riuscire a parlare in pubblico e in italiano, che cercavi nei libri la chiave per capire l'amore, ci hai regalato il tuo impegno, la tua determinazione e la tua forza, il tuo semplice ed umanissimo calore. Senza di te siamo più soli, ma le tue parole le conserviamo gelosamente nel cuore». Con queste parole Cinzia Venturoli, professoressa dell'Università di Bologna, ha voluto ricordare su Facebook la partigiana Amedea Zanarini, morta a Bologna domenica 3 novembre a 95 anni.
Nata il 7 ottobre 1924 a Bentivoglio, in una famiglia di mezzadri, durante la guerra di Liberazione venne impiegata come staffetta e ricevette — con il grado di sottotenente partigiano — la croce al merito di guerra. Dopo la guerra fu attiva come funzionaria del Pci nella campagna elettorale per il voto alle donne del 1948. Consigliera del quartiere Savena/Mazzini di Bologna, tra le fondatrici dell’associazione «Armonie Voci di donne» nel 1994, ha lasciato «un grande vuoto nella storia delle donne e anche nella storia più profonda della città di Bologna. Lei, tra le pochissime donne partigiane cui è stata riconosciuta una medaglia per avere partecipato alla guerra ... Ci mancherà moltissimo», ha aggiunto la consigliera comunale di Bologna Simona Lembi (Pd).
Come si legge sull'Enciclopedia delle donne, Zanarini crebbe in una famiglia numerosa, tra fratelli e cugini maschi: «La vita era fatica e sofferenza, anche se attorno a me sentivo affetto». La scuola, «scomoda e lontana due chilometri, finì a nove anni e andai nei campi a lavorare» poi, d’inverno, a imparare il mestiere di sarta. «Ho iniziato già ad andare a scuola in periodo fascista e il libro di lettura osannava molto il duce». A sedici anni, con l'entrata in guerra dell'Italia, prese posizione: «Era tutto una trincea: bombardamenti, rastrellamenti ovunque. Cominciai ad avere paura che, forse, saremmo davvero morti tutti». Nonostante la paura, come molte altre ragazze della sua età, si mise a disposizione della resistenza e, armata solo della bicicletta, diventò staffetta militare.
