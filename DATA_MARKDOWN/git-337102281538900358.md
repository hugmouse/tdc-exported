
# علی مطهری در باره چند‌همسری: اگر این حکم اجرا نشود، فساد و فحشا در جامعه افزایش پیدا می کند

Published at: **2019-11-06T18:08:19+00:00**

Author: **شاهرخ بهزادی**

Original: [RFI](http://fa.rfi.fr/%D8%B9%D9%84%DB%8C-%D9%85%D8%B7%D9%87%D8%B1%DB%8C-%D8%AF%D8%B1-%D8%A8%D8%A7%D8%B1%D9%87-%DA%86%D9%86%D8%AF%E2%80%8C%D9%87%D9%85%D8%B3%D8%B1%DB%8C-%D8%A7%DA%AF%D8%B1-%D8%A7%DB%8C%D9%86-%D8%AD%DA%A9%D9%85-%D8%A7%D8%AC%D8%B1%D8%A7-%D9%86%D8%B4%D9%88%D8%AF%D8%8C-%D9%81%D8%B3%D8%A7%D8%AF-%D9%88-%D9%81%D8%AD%D8%B4%D8%A7-%D8%AF%D8%B1-%D8%AC%D8%A7%D9%85%D8%B9%D9%87-%D8%A7%D9%81%D8%B2%D8%A7%DB%8C%D8%B4-%D9%BE%DB%8C%D8%AF%D8%A7-%D9%85%DB%8C-%DA%A9%D9%86%D8%AF-20191106/%D8%A7%DB%8C%D8%B1%D8%A7%D9%86)


        علی مطهری، نماینده تهران در مجلس شورای اسلامی درباره موضوع چند همسری گفت: با توجه به وضعیت فعلی جامعه، اگر ما این حکم را اجرا نکنیم، فساد و فحشا در جامعه افزایش پیدا می کند. او هچنین گفت که "اصل مسئله چند‌همسری، حکمی از احکام اسلام است که به حل یک معضل اجتماعی می پردازد."
      
سایت تحلیلی عصر ایران به تازگی در گزارشی مفصل و تحلیلی پدیده چند همسری در ایران را مورد بررسی قرار داده است و تلاش کرده بخشی از نظرات موافقان و مخالفان در مورد این پدیده را بیاورد.
عصر ایران می نویسد: طی دو روز گذشته انتشار عکسی حاوی تبلیغ یک کارگاه آموزشی با تصویر ۴ زن خندان در کنار یک مرد شاد و ۳ کودک خردسال اظهار نظرات زیادی را به دنبال داشته است. نوشته‌های روی عکس آن‌قدر به نظر عجیب می‌آمد که در ابتدای امر تعدادی از فعالان رسانه‌ای و کاربران فضای مجازی آن را «فتوشاپ» و ساختگی عنوان کردند؛ اما کمی بعد روشن شد که تمام مطالب نوشته‌شده روی عکسی که شرحش رفت واقعی است. در واقع این عکس تبلیغی است برای برگزاری کارگاه‌هایی که شامل ضرورت احیای فرهنگ چندهمسری، الزامات تشکیل خانواده‌های چندهمسری، احکام فقهی خانواده‌های چندهمسری و مهارت‌های ارتباطاتی خانواده‌های چندهمسری است. طبق اطلاعات اعلام‌شده، کارگاه در دو نیم روز عصرها از ساعت ۱۶ الی ۲۰ و جمعاً طی ۸ ساعت بعد از ١۷ آبان ماه توسط «موسسه وطن توحیدی حیات حُسنی'» مستقر در قم در تهران برگزار می‌شود.
این سایت در گزارش تازه خود تلاش کرده به پدیده چند همسری از زوایای مختلفی نگاه کند، همچنین آمارهایی نیز ارائه کرده است. عصر ایران همچنین نتایج گفتگویی را با علی مطهری، نماینده تهران در مجلس شورای سلامی بازتاب داده است که او نقطه نظرات خود را در موافقت و و یا بهتر بگوئیم با موافقت مشروط با چند همسری بیان کرده است.
علی مطهری می گوید: معمولا در اجتماعات بشری به دلیل تلفات مردان در جنگ و یا در حین کار یا بر اثر بیماری، تعداد زنان آماده ازدواج از تعداد مردان آماده ازدواج بیشتر می‌شود که اگر حکم چند همسری را قبول نکنیم به معنای این است که عده‌ای از بانوان از حق تاهل محروم می‌شوند.
مطهری با اشاره به اینکه این حکم برای هر مردی جایز نیست، می گوید: البته این مسئله شرایطی دارد. مردانی می‌توانند این حکم را اجرا کنند که توانایی مالی، توانایی جسمی، رشد و فکری و عقلی داشته باشند و حتی حکومت اسلامی می‌تواند در این موضوع دخالت کند و کسانی که صلاحیت این کار را دارند بتوانند انجام دهند.
وی در ادامه می گوید: با توجه به وضعیت فعلی جامعه، اگر ما این حکم را اجرا نکنیم، فساد و فحشا در جامعه افزایش پیدا می‌کند. اما موضوع این نیست که بخواهیم این مسله را ترویج کنیم و از همه بخواهیم این کار را انجام دهند. این مسئله ترویج بردار نیست. حکمی است که در جای خود خوب است و کسانی که شرایطش را دارند می‌توانند انجام دهند و اینکه بخواهیم کارگاه ترویج برگزار کنیم که همه این به این حکم عمل کنند، کار درستی نیست و مشکلات زیادی ایجاد می کند.
مطهری در پاسخ به سوالی درباره اینکه این موضوع از لحاظ احساسی بنیاد خانواده را درگیر می‌کند، می گوید: در اینکه تک همسری بهتر از چند همسری است شکی نیست اما این راه حلی برای یک معضل اجتماعی است. در جامعه‌ای که بر فرض مثال سه میلیون زن آماده ازدواج بیشتر از مردان دارد چه باید کرد؟ نمی‌توانیم بگویم که آنها ازدواج نکنند. حق تاهل، حق اجتماعی و الهی آنها است و هیچ راهی هم غیر از این وجود ندارد و اینکه بگوییم دولت اداره آنها را به عهده بگیرد درست نیست. لذا حکمی که اسلام داده است، بسیار حکم حکیمانه‌ای است.
وی در پایان می گوید: بعد از جنگ جهانی دوم در آلمان تصویب کردند که هر مرد می‌تواند با چهار زن ازدواج کند و این موضوع به این خاطر بود که مردان زیادی در جنگ کشته شده بودند و و زنان آماده ازدواج بیشتر بود.
او در واکنش به این سوال که شرایط فعلی ایران با شرایط بعد از جنگ آلمان قبل مقایسه نیست می گوید :‌ شرایط ایران هم اکنون نورمال نیست. اگر هم اکنون آمار بگیرید تعداد زنان آماده ازدواج بسیار بیشتر از مردان آماده ازدواج است. چند همسری یک راه حل برای معضل اجتماعی و برای مردانی است که ویژگی‌هایی داشته باشند.
