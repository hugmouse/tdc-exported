
# चुनाव आयोग सख्त: गोड्डा सांसद के दिव्यांगों पर दिए बयान की जांच होगी

Published at: **2019-11-04T01:28:01+00:00**

Author: **प्रतिनिधि, जामताड़ा।**

Original: [https://www.livehindustan.com](https://www.livehindustan.com/jharkhand/story-election-commission-strict-statement-of-godda-mp-on-disability-will-be-investigated-2830772.html)

अनुमंडल पदाधिकारी सह निर्वाची पदाधिकारी सुधीर कुमार ने निर्वाचन आयोग के पत्र के आलोक में गोड्डा सांसद निशिकांत दुबे के विरुद्ध दिव्यांगों की भावना को ठेस पहुंचाने और अपमानित करने वाले बयान की जांच कर कार्रवाई का निर्देश दिया है। मामले की जांच करने को लेकर थाना प्रभारी को लिखित निर्देश दिया गया है। मामला चुनाव की अधिसूचना जारी होने से पूर्व का है।
इससे पूर्व मुख्य चुनाव आयुक्त झारखंड की ओर से उपायुक्त सह जिला निर्वाची पदाधिकारी को पत्र लिखकर दिव्यांग संघ की शिकायत की जांच करने के बाद विधि सम्मत कार्रवाई का निर्देश दिया था। इस संदर्भ में उपायुक्त सह जिला निर्वाची पदाधिकारी ने अनुमंडल पदाधिकारी को गोड्डा सांसद के द्वारा दिव्यांगों को लेकर दिए गए विवादित बयान की जांच कर कार्रवाई करने का निर्देश दिया है।
क्या है मामला23 अक्टूबर को गांधी मैदान में लाभार्थी सम्मान सभा को आयोजन हुआ था, जिसमें बतौर मुख्य अतिथि गोड्डा सांसद निशिकांत दुबे ने शिरकत की थी। कार्यक्रम से संबंधित एक वीडियो सोशल मीडिया पर वायरल हुआ था, जिसमें गोड्डा सांसद निशिकांत दुबे ने आपत्तिजनक शब्दों के साथ पार्टी कार्यकर्ताओं और नेताओं से आह्वान किया था कि  जिसे भी पार्टी टिकट देती है, उसे आप वोट देकर जिताएं। वीडियो वायरल होने के बाद दिव्यांग संघ ने सांसद के इस बयान को लेकर आपत्ति जताते हुए निर्वाचन आयोग से शिकायत की थी। एसडीओ सुधीर कुमार ने थाना प्रभारी को जांच का निर्देश दिया गया है। मामला सत्य पाया जाता है तो प्राथमिकी दर्ज कर आगे की कार्रवाई की जाएगी। 
निर्वाचन आयोग से मिले निर्देश के बाद जांच का आदेश दिया गया है। जांच के बाद मामला सत्य पाये जाने पर एफआईआर दर्ज होगी। -गणेश कुमार, डीसी
