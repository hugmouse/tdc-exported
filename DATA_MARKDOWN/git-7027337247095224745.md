
# کفش‌های ایرانی؛ این بار در اوراسیا

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697066/%DA%A9%D9%81%D8%B4%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%A7%DB%8C%D9%86-%D8%A8%D8%A7%D8%B1-%D8%AF%D8%B1-%D8%A7%D9%88%D8%B1%D8%A7%D8%B3%DB%8C%D8%A7)


        جایی که می‌توانیم ادعا کنیم کیفیت کفش ایرانی از کفش ترک بهتر است. البته در بخش طراحی و مدل از کشورهای دیگر عقب بودیم که طی سال‌های اخیر پیشرفت خوبی در این زمینه داشتیم.
      
رئیس اتحادیه کفاشان تبریز از انعقاد قرارداد در زمینه صادرات کفش ایرانی به روسیه و اوراسیا طی دو ماه آینده خبر داد.
علیرضا جباریان فام در گفت‌وگو با ایسنا، با بیان اینکه طی دو ماه آینده خبرهای خوبی در زمینه همکاری با روسیه و اوراسیا در زمینه صادرات کفش اعلام خواهد شد،‌ از عقد قرارداد با روسیه طی دو ماه آینده خبر داد و گفت که بعد از عقد این قرارداد و ارائه تسهیلات در زمینه گمرک و حمل و نقل، تولیدکنندگان می‌توانند صادرات بهتری به این کشورها داشته باشند.
وی با بیان اینکه توسعه نیافتن صادرات منجر به رکود بیشتر در صنعت کفش و خروج افراد ماهر از این صنعت خواهد شد، تصریح کرد: کیفیت کفش ایرانی خیلی بهتر از قبل شده است و تاثیر منفی بر صادرات ندارد، تا جایی که می‌توانیم ادعا کنیم کیفیت کفش ایرانی از کفش ترک بهتر است. البته در بخش طراحی و مدل از کشورهای دیگر عقب بودیم که طی سال‌های اخیر پیشرفت خوبی در این زمینه داشتیم.
سیلی که کفش‌های ایرانی را با خود برد!
این مقام صنفی با بیان اینکه سال ۱۳۹۷ از نظر شرایط تامین و قیمت مواد اولیه تولید کفش، سال سختی برای تولیدکنندگان بود، اظهار کرد: تحریم‌ها، افزایش نرخ ارز و جلوگیری از واردات برای تولیدکنندگان مشکلات بسیاری ایجاد کرد، اما حسن افزایش نرخ ارز این بود که سال گذشته صادرات خوبی در بخش کفش اتفاق افتاد که تاکنون در این صنعت تجربه نشده بود.
وی کشورهای همسایه از جمله عراق، آذربایجان، ترکمنستان، افغانستان، امارات و حتی پاکستان که خود تولیدکننده کفش است را از جمله خریداران کفش ایرانی عنوان کرد و گفت که "در سال گذشته این کشورها همچون سیل از ایران کفش می‌بردند".
به گفته رئیس اتحادیه کفاشان تبریز، واحدهای تولیدی از نیمه دوم سال گذشته صادرات خوبی داشتند، اما از تیر ماه امسال و در پی کاهش نرخ ارز و همچنین افزایش قیمت کفش‌های ایرانی،‌ دیگر واردات کفش برای کشورهای همسایه به صرفه نبود، بنابراین صادرات در این بخش کاهش یافت.
