
# زرآبادی: کلیپ تولیدشده درباره سایت انتخاب را دیدم/ انتخاب از محل ارزش افزوده در مهرماه ۵۳۴ میلیون تومان درآمد داشته/ رانت وزیر ارتباطات برای فاطمه صحرائیان و هادی آذری جهرمی

Published at: **2019-11-05T16:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545206.html/%D8%B2%D8%B1%D8%A2%D8%A8%D8%A7%D8%AF%DB%8C--%DA%A9%D9%84%DB%8C%D9%BE-%D8%AA%D9%88%D9%84%DB%8C%D8%AF%D8%B4%D8%AF%D9%87-%D8%AF%D8%B1%D8%A8%D8%A7%D8%B1%D9%87-%D8%B3%D8%A7%DB%8C%D8%AA-%D8%A7%D9%86%D8%AA%D8%AE%D8%A7%D8%A8-%D8%B1%D8%A7-%D8%AF%DB%8C%D8%AF%D9%85---%D8%A7%D9%86%D8%AA%D8%AE%D8%A7%D8%A8--%D8%A7%D8%B2-%D9%85%D8%AD%D9%84-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%AF%D8%B1-%D9%85%D9%87%D8%B1%D9%85%D8%A7%D9%87-----%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%AF%D8%B1%D8%A2%D9%85%D8%AF-%D8%AF%D8%A7%D8%B4%D8%AA%D9%87--%D8%B1%D8%A7%D9%86%D8%AA-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%A8%D8%B1%D8%A7%DB%8C-%D9%81%D8%A7%D8%B7%D9%85%D9%87-%D8%B5%D8%AD%D8%B1%D8%A7%D8%A6%DB%8C%D8%A7%D9%86-%D9%88-%D9%87%D8%A7%D8%AF%DB%8C-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C)

عضو کمیسیون صنایع و معادن مجلس گفت: کلیپ تولید شده درمورد سایت انتخاب را ما هم دیدیم اما از سوی وزیر ارتباطات پاسخی به این موضوع نداشتند و طبق گزارشات واصله سایت انتخاب از محل ارزش افزوده تنها در مهرماه رقم ۵۳۴ میلیون تومان درآمد داشته است.
به گزارش شبکه اطلاع رسانی راه دانا؛ نشست خبری سیده حمیده زرآبادی عضو کمیسیون صنایع و معادن مجلس با حضور جمعی از اصحاب رسانه برگزار شد.
وی در این نشست در خصوص انتقاداتی که اخیرا در نطق خود در مجلس نسبت به آذری جهرمی ایراد کرده اظهار داشت: با توجه به اینکه نایب رئیس کمیته ارتباطات مجلس هستم این مباحث را به طور تخصصی پیگیری کرده ام و موضوع تخلفات شرکت های خدمات ارزش افزوده این روزها از سوی وزیر ارتباطات مطرح شده که دوستان در وزارت ارتباطات حاضر نشدند در این جلسات حاضر شوند.   عضو کمیسیون صنایع و معادن مجلس گفت: شرکت های خدمات ارزش افزوده در واقع یک سری خدمات خارج از اپراتور ها بوده را ارائه کرده و محتوای خارج از فعالیت اپراتور ها ارائه می کنند که بر اساس قوانین رگلوتاری حدود شصت درصد از این هزینه ها سهم شرکت های تولید محتوا و سی درصد به اپراتور ها و ده درصد برای تجمیع کننده هاست.   زرآبادی در پاسخ به سوال دانا در خصوص ورود سایت انتخاب به تخلفات ارزش افزوده اظهار داشت: کسی که اولین بار در دی ماه سال ۹۶ در بحث تخلفات ارزش افزوده وارد شد ما بودیم که ۷ شرکت شناسایی شد که با هماهنگی اپراتور ها هزینه اضافی دریافت می کردند.   وی افزود: پرونده این افراد بررسی شد که کل مبلغ کلاهبرداری ۳۵ میلیارد تومان بود که بدون اینکه کاربران بخواهند با همکاری اپراتور ها عضو شده بودند و این عضوگیری اجباری بود، ۶ شرکت از این شرکت قراردادهایشان قطع و مجوزهای آنها باطل و مبالغ هم بازگردانده شد و پرونده های آنها به قوه قضائیه رفت، شرکت باقی مانده به نام فیبس با مالکیت سجاد بنابی بود که عضو هیات مدیره شرکت ایده پرور و دستیار وزیر ارتباطات در امور جوانان بود که تخلف ۲۳ میلیارد تومانی داشت و این شرکت نه تنها مجوزشان باطل نشد بلکه همچنان در کنار وزیر ارتباطات به فعالیت خود ادامه داد.   عضو کمیسیون صنایع و معادن مجلس گفت: کلیپ تولید شده درمورد سایت انتخاب را ما هم دیدیم اما از سوی وزیر ارتباطات پاسخی به این موضوع نداشتند و طبق گزارشات واصله سایت انتخاب از محل ارزش افزوده تنها در مهرماه رقم ۵۳۴ میلیون تومان درآمد داشته است، منتظر پاسخگویی مسئولان این سایت و اقای آذری جهرمی در این خصوص هستیم که علیرغم اینکه ژست مطالبه گری گرفته اند چرا خود در این حوزه فعالیت می‌کنند.   وی ادامه داد: جالب است که چگونه با گرفتن یک کد *۸۰۰*۶# تخلفات در طول سه سال مشخص می شود اما تاکنون به این موضوع وارد نشده اند اما عدد سه سال هم مهم است و چرا دقیقا این زمان بعد از شروع جام جهانی بود و تخلفات شرکتهای هواداری در این برهه زمانی نادیده گرفته شده است.
زرآبادی افزود: وقتی تعرفه و مجوز شرکت خدمات ارزش افزوده در دست وزارت ارتباطات بوده است چگونه است که این تخلفات صورت گرفته است و یک فرد باید در چه زمینه ای از این شرکت ها شکایت کنند و مشخص نیست سهم دولت در این میان چقدر بوده و چقدر تخلف در میزان برداشت سهم دولت بوده است.
عضو کمیسیون صنایع و معادن مجلس ادامه داد: بررسی ها نشان می دهد که شرکتهای متخلف مستقیما با اپراتور قرارداد داشته و نظارتی روی این قراردادها نبوده است و باید وزیر ارتباطات در این خصوص پاسخگو باشند.
وی ادامه داد: نارضایتی های زیادی نسبت به وزارت ارتباطات بوده است و این سوال مطرح است که چرا ما پیگیر این مساله شده ایم ؛ وقتی ظرف مدت چند روز  ۲ میلیون و ۶۰۰ هزار نفر درگیر موضوع ارزش افزوده شده اند وظیفه داریم این مساله را بررسی کنیم.
زرآبادی اظهار داشت: در سه ماه گذشته موضوعات مهمی نظیر دولت الکترونیک آنتن دهی وجود داشت اما برای ما هم سوال است که چرا تاکید آقای جهرمی روی موضوع ارزش افزوده است.
وی افزود: شرکت های خدمات ارزش افزوده از سال ۸۳ در حال فعالیت در کشور بودند اما این خدمات ارزش افزوده در چند سال گذشته بسیار زیاد شده است ولی چرا دقیقا بعد از برنامه جام جهانی برهه شکایت مردم است؟    عضو کمیسیون صنایع و معادن مجلس ادامه داد: شفافیت خوب است اما باید هدف از این اقدامات مشخص شود که با چه هدفی یکباره موضوع ارزش افزوده مهم می‌شود.   زرآبادی در پاسخ به سوال خبرنگار دیگری مبنی بر اینکه چرا مدعی العموم به این مساله وارد نشده است گفت: مدعی العموم زمانی وارد می شود که تخلفی عمومی صورت گرفته و حقی ضایع شده باشد که در این مساله از آنجایی که مشخص نیست نوع جرم چیست مدعی العموم نمی تواند وارد شود.   وی گفت: اگر نیت اقای جهرمی در برخورد با تخلف جدی بوده و قصد انجام حرکات نمایشی ندارد باید درباره آقایان مهرمنش بنابی و شرکت های سایت انتخاب توضیح بدهند و برخورد با آنها را در دستور کار خود قرار بدهند.   زرآبادی در خصوص جزئیات انتصابات فامیلی آقای آذری جهرمی هم گفت: اساسا ورود به مسائل شخصی را نمی پسندم و در ابتدا به صورت بسته سوال خود را مطرح کردم و البته آنچه که مطرح شد درباره انتصابات فامیلی فقط مربوط به یک فرد نبوده و مواردی از این دست به ویژه در بخش های خصوصی از سوی آذری جهرمی بسیار است.   وی گفت: من این نطق خود را تنها به صورت تلفنی با برادر خودم هماهنگ کرده بودم اما یکی از نزدیکان آقای جهرمی خبر نطق من را منتشر کرد من باید به عنوان یک نماینده وقتی نطق منتشر شده خودم را دیدم احساس ناامنی کردم و نمی خواهم در جامعه احساس ناامنی به وجود بیاید.   وی افزود: این اطلاعات از طریق آقای زهیر موسوی طی توییتر منتشر و توسط بقیه افراد ریتوییت شد، باید مشخص شود آقای زهیر موسوی اطلاعات مکالمه من و برادرم را از کجا آورده است.   عضو کمیسیون صنایع و معادن مجلس اظهار داشت: درباره ثنا اسدیان خواهر خانم آقای جهرمی و شرکت بیمه‌ای او که قراردادهای کلان با رایتل و ایرانسل منعقد کرده اند هم در تاریخ ۲۱ مهرماه سوال پرسیده‌ام اما هنوز وزیر ارتباطات جوابی برای این مساله به من نداده است.   وی ادامه داد: اما نه تنها پاسخی داده نشد بلکه حتی قراردادهای بیمه حوزه ارتباطات با این دفتر بیمه کنسل نشده و همچنان این دفتر بیمه به فعالیت های خود ادامه می دهد. من به عنوان نماینده ای که حامی دولت هستم به دنبال کمک به دولت هستم و از همین جهت خواستار اصلاح امور هستم ک تا زمانی که موضوع اصلاح نشود به پیگیری های خود ادامه می دهم.   زرآبادی افزود: خواهر خانم آقای جهرمی با گردش مالی ۱۳۷ میلیون تومان در ماه برای شرکت بیمه خود به در آمد ۲ میلیارد و ۳۰۰ میلیون تومان در طی سه سال رسیده است چند جوان متولد سال ۶۵ به چنین درآمدی دست پیدا کرده اند.   نماینده مردم قزوین در مجلس شورای اسلامی در پاسخ به سوال خبرنگار دیگری مبنی بر اینکه آیا رایتل با توجه به ورشکستگی و تزریق های مالی از سوی کارکنان و بیمه شدگان تامین اجتماعی تبدیل به حیاط خلوت شده گفت: اگر دخالت ها از رایتل برداشته شود رایتل می تواند به فعالیت های خود ادامه بدهد.   وی افزود: پیگیر موضوعات خاص رخ داده در رایتل هستیم و به محض تکمیل مستندات خود در این باره به این شرکت هم ورود پیدا خواهیم کرد تا مانع از تضییع حقوق بیمه شدگان تامین اجتماعی شویم.    زرآبادی تصریح کرد: بسیاری از تخلفات یا عدم پاسخگویی در خصوص خرید تجهیزات زیرساخت خدمات ارزش افزوده تخلفات اپراتور ها و ... گزارشاتی تهیه شده و به دستگاه های قضایی و نظارتی ارائه شده است.   عضو کمیسیون صنایع و معادن مجلس با بیان اینکه در خصوص رصد اطلاعات از سوی هاتگرام و تلگرام طلایی از آقای جهرمی سوال پرسیدم اما وی از من به شورای نگهبان و شورای عالی امنیت شکایت کرده که خانم زرآبادی از من سوال امنیتی پرسیده است، افزود: برای من سوال شد که چرا این مکاتبات را با خود من انجام ندادند.   وی ادامه داد: توییت های تهاجمی زیادی علیه من و منتقدان آذری جهرمی زده می‌شود که اطلاع دارم برای برخی توییت ها تا ۵۰۰ هزارتومان هم پرداخت شده است.     پای دو اسم دیگر به انتصابات خانوادگی پرونده آذری جهرمی باز شد؛ هادی آذری جهرمی و فاطمه صحرائیان   نماینده مردم قزوین در مجلس گفت: فاطمه صحرائیان یکی دیگر از آشنایان آذری جهرمی است که قراردادهای کلانی با شرکت وی که یک شرکت خصوصی است بسته شده است و تعداد زیادی از نمایندگی های رایتل و ایرانسل در جهرم وجود دارد که به نام این خانم است.   زرآبادی افزود: همسر خانم صحرائیان هم کسی جز آقای هادی آذری جهرمی برادر آقای محمدجواد آذری جهرمی نیست.   وی در خصوص ادعای خود مبنی بر پرداخت هزینه برای توئیت زدن علیه خودش گفت: اسناد مربوط به پرداخت هزینه برای توییت زدن علیه ما را از مدت ها قبل داشتم اما دوست نداشتم مسائل شخصی خود را بازگو کنم و مدت ها بعد این اسناد در رسانه ها منتشر شد.   عضو کمیسیون صنایع و معادن مجلس اظهار کرد: برای من بهتر بود که رسانه‌های همسو با دولت در این جلسه حاضر شوند اما رسانه های اصلاح طلب و همسو با دولت از آنجایی که طرف مقابل من آقای آذری جهرمی است در این نشست حاضر نشدند.   انتهای پیام/
