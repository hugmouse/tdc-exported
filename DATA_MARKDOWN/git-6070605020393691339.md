
# La vulnerabilitat torna a enfonsar un Espanyol de dues cares (1-2)

Published at: **2019-11-02T14:18:24+00:00**

Author: ****

Original: [Ara.cat](https://www.ara.cat/esports/cronica-espanyol-valencia-santander-joranda_0_2336766510.html)

L’endemà del dia dels difunts, l’Espanyol encara no ha passat pàgina al calendari. El conjunt de Pablo Machín ha sumat una nova derrota al seu estadi, i ja en van sis de consecutives a la Lliga, contra un València (1-2) que n’ha tingut prou amb vint minuts de rauxa al tram final per endur-se un partit on ha tornat a castigar la vulnerabilitat d’un Espanyol que ha completat la millor primera part des de l'inici de la temporada. Però amb 45 minuts no és suficient per guanyar cap partit, i menys a un València amb prou talent com per sobreviure a la seva cova i sortir-ne al tram final amb els ullals afilats. L’Espanyol s’ha desmoralitzat amb l’empat, que ha tornat a carregar-li una feixuga motxilla que seguirà arrossegant una jornada més. 
Un resultat nefast en un partit on, en el primer temps, l’Espanyol ha recordat per moments el potencial que té com a col·lectiu, reivindicant que és un conjunt capaç de defensar amb solvència, de fabricar joc per dins i per fora i d’arribar a l’àrea rival amb insistència. L’encert de cara a porteria segueix sent un deure pendent de l’equip de Machín, que aquest cop ha trobat l’encert des dels onze metres. Tot i la presència d’homes com Ferreyra, Wu Lei o Darder sobre la gespa, ha estat Marc Roca qui ha assumit la responsabilitat, enganyant un Cillessen que no ha endevinat les intencions del migcampista de la Granada del Penedès. Segona diana del 21 periquito com a jugador blanc-i-blau, la primera a l’RCDE Stadium. Un estadi que ha tardat 480 minuts en veure un gol en Lliga marcat per un jugador espanyolista. 
En alguns moments, Cornellà ha vibrat amb el joc del seu equip, que en el primer temps ha recuperat la seva millor versió. Sense punteria, però creixent de mica en mica a mesura que anava tornant a fer allò en què té la mà trencada. Necessitava tornar a veure’s capaç de fabricar futbol per animar-se a si mateix. Ho ha aconseguit donant protagonisme a Marc Roca i a Darder, que s’han trobat entre línies i han donat continuïtat al joc per dins. Amb ells tenint la pilota, l’Espanyol ha aconseguit dominar el València, que ha viscut replegat tot el primer temps, esperant una pèrdua per sortir amb algun contraatac aïllat. Txérixev n’ha disposat d’un molt clar, però ha perdonat quan era tot sol davant Diego López. Pocs més n’ha permès un Espanyol que ha bolcat constantment el joc pel carril dret, on un insistent Víctor Gómez sempre ha aparegut per amenaçar la defensa valencianista. Gran partit del carriler, confirmant que ha arribat al primer equip per quedar-s'hi tot i la competència que hi ha a la seva posició. Només ha tingut una taca, el penal comès al segon temps. Abans d’això, ha estat una amenaça constant per un València que també per aquella banda s’ha trobat amb un inspirat i actiu Wu Lei. El xinès tenia ganes de reivindicar-se en un equip on no està tenint l’encert esperat i en un horari propici perquè el seguissin els seus compatriotes. Un d’ells, Chen Yansheng, segur que ha seguit amb un somriure el bon rendiment mostrat per l’atacant. 
Darder i Wu Lei han repetit els rols que Machín va atribuir al Girona a Borja García i a Portu. Tots dos han jugat com a mitjapuntes per darrere de Ferreyra, el primer repartint joc i fent l’última passada, i el segon atacant amb desmarcades a l’espai. Tots dos han gaudit d’algunes ocasions, però al balear li ha faltat encert a l’hora de rematar algunes centrades, mentre que el xinès també rematat alt un córner. La manca d’encert, altre cop, ha tornat a penalitzar l’Espanyol, que només ha trobat premi als seus mèrits a través d’un penal comès per unes mans de Diakhaby. Roca ha transformat el penal, però a partir del seu gol, l’Espanyol ha fet una passa enrere i ha cedit la iniciativa al València, que pocs minuts després ha avisat per segon cop, ara amb una rematada de Rodrigo alta. 
L’escenari no ha millorat després del descans, quan l’Espanyol s’ha anat desinflant progressivament. Ni rastre de tot allò que havia fet bé en el primer temps. Wu Lei amb prou feines ha participat en el temps que ha jugat abans de ser canviat per un Vargas que, a la dreta, segueix sense aportar pràcticament res en atac. El València ha sortit amb un parell de marxes més i ha començat a sotmetre els blanc-i-blaus, que han començat a tremolar a mesura que els visitants s’anaven aproximant a la seva àrea. El partit ha viscut un punt d’inflexió quan l’àrbitre Pizarro Gómez ha xiulat un penal per falta de Darder a Diakhaby, que el VAR ha anul·lat poc després. La decisió ha donat una petita empenta anímica als blanc-i-blaus, que han disposat d’un parell d’avisos de Pedrosa i Víctor Sánchez. L’Espanyol, però, no ha sabut tancar el partit quan ha pogut, i ho ha acabat pagant car, molt car. 
Celades ha canviat les ales, donant entrada a Sobrino i Vallejo, que han ajudat a donar frescor per les bandes. Amb Kondogbia i Parejo tornant a dinamitzar la sala de màquines xe, el València s’ha ficat en el partit a través d’un desafortunat penal, per una empenta innecessària de Víctor Gómez sobre Rodrigo. Aquest cop, el VAR no l’ha anul·lat, i Parejo, especialista des dels onze metres, no ha fallat. Amb l’1-1, l’Espanyol ha tornat a veure els fantasmes dels anteriors partits i s’ha desmoralitzat. Acumulant errades en l’inici del joc, s’ha vist superat al mig del camp per un València cada cop més sòlid, que n’ha tingut prou amb vint minuts de rauxa per endur-se el partit. En una centrada de Rodrigo a deu minuts pel final, Maxi Gómez ha situat l’1-2. L’Espanyol, que ha basat tot el seu perill del segon temps en centrades, no ha sabut aixecar-se. Segueix el malefici a l’RCDE Stadium. 
