
# Lékař: Moderní léky na cukrovku jsou dražší, snižují komplikace

Published at: **2019-11-05T13:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/lekar-moderni-leky-na-cukrovku-jsou-drazsi-snizuji-komplikace/1817440?utm_source=rss&utm_medium=feed)

Praha - Moderní léky na cukrovku, které zároveň řeší i nemoci srdce, jsou dražší než standardní léčba, proto je zdravotní pojišťovny nedovolí předepsat každému pacientovi. Přitom tyto přípravky snižují komplikace cukrovky, které stojí české zdravotnictví dvě třetiny nákladů souvisejících s léčbou diabetu. Na dnešní tiskové konferenci to řekl vedoucí oddělení experimentální diabetologie Institutu klinické a experimentální medicíny Martin Haluzík.
Na léčbu cukrovky jde asi deset až 15 procent částky vynaložené z českého veřejného zdravotního pojištění na léčení pacientů. Letos bylo na péči k dispozici asi 320 miliard korun, cukrovka tak spotřebovala zhruba 32 až 48 miliard korun.
S cukrovou se v Česku léčí každý desátý člověk a často trpí i nějakou nemocí srdce nebo cév. Diabetici jsou náchylnější k poškození tepen, které vede k vyššímu riziku infarktů nebo mozkových mrtvic. Mezi pacienty se selháním ledvin, kteří musí docházet na dialýzu, je více než polovina diabetiků. Podle Haluzíka je cukrovka celosvětově také nejčastější příčinou slepoty a poškození nervů a cév vede u části neléčených diabetiků k necitelnosti až amputacím nohou.
"Desítky let se předpokládalo, že léky diabetické, které snižují hladinu krevního cukru, zároveň ovlivní průběh a sníží výskyt srdečně-cévních onemocnění. Cílem proto bylo snížení cukru v krvi," uvedl Josef Kořínek z II. interní kliniky Všeobecné fakultní nemocnice v Praze.
Moderní léky se podle něj naopak zaměřují na snížení komplikací na srdci a cévách a na snížení váhy pacienta. Jsou založené hormonu, který je vlastní tělu a který podporuje tvorbu inzulinu a zároveň snižuje produkci hormonu glukagonu, který naopak působí proti inzulinu.
Kvůli regulacím zdravotních pojišťoven si někteří pacienti ale musí hradit celou léčbu nebo část ní, přičemž určitá částka je jim pak vrácena po dosažení ochranného limitu na doplatky na léky. "Dřívější používání této léčby by u řady pacientů přitom mohlo předejít rozvoji dlouhodobých komplikací, a tak v konečném důsledku ušetřit značné prostředky," dodal Haluzík.
Loni poprvé překročil počet léčených diabetiků milion, nejvíce jich je ve Středočeském a Moravskoslezském kraji, následuje Jihomoravský kraj a Praha. Podle odborníků je zásadní nemoc včas odhalit, přičemž zaměřit by se na ni měli při preventivních prohlídkách praktičtí lékaři. Ve čtvrtek 14. listopadu je připomínám Světový den diabetu.
