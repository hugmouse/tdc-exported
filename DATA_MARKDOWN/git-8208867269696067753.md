
# Andrea Pellegrini, dal buio alla luce grazie allo sport: Vivo per trasmettere quello che ho imparato

Published at: **2019-11-07T10:48:00+00:00**

Author: **SARA FICOCELLI**

Original: [Repubblica.it](https://www.repubblica.it/speciali/sportsenzabarriere/storie/2019/11/07/news/sport_per_tutti-240476579/)

PADOVA. Sguardo allegro e malinconico insieme, braccia forti e coperte di tatuaggi, Andrea Pellegrini è un atleta, un campione, una celebrità, un uomo nuovo. Ma per arrivare dov'è - ha vinto la medaglia d'oro nella sciabola alle Paralimpiadi di Atene 2004 - ha dovuto percorrere una strada difficile, affrontando disperazione e rabbia, per anni. "Dopo l'incidente dovevano legarmi al letto, non facevo che urlare. Guardavo la gamba amputata e pensavo che tutto fosse tremendamente ingiusto. Non mi accettavo". Andrea ha perso una gamba a 20 anni, il 24 novembre 1991, a causa di un incidente ferroviario. Da quel dolore però è nata una persona diversa, in grado di comprendere perfettamente il senso di impotenza e frustrazione che tanti ragazzi e ragazze come lui vivono ogni giorno, ritrovandosi all'improvviso in una condizione di disabilità.Abbiamo incontrato lui e tanti altri sportivi a Padova, in occasione del Festival della Cultura Paralimpica, evento organizzato dal CIP (Comitato Italiano Paralimpico) proprio per affrontare questi temi in maniera organica e approfondita, tra mostre, dibattiti e presentazioni. A latere di un seminario dedicato alle parole per raccontare la disabilità, Andrea ha presentato "En Garde", il libro che racconta la sua vita, realizzato in collaborazione con la giornalista Diana Pintus e accompagnato dalle toccanti immagini di Fabio Renzi. In "En Garde" Andrea mette a nudo la parte più intima e fragile di sé, che è al tempo stesso anche la più forte, quella che gli ha permesso di rinascere e diventare l'atleta che è oggi, plurimedagliato e impegnato nel sociale.Andrea infatti è uno degli allenatori di punta del progetto "Sport per tutti" della Fondazione Santa Lucia Irccs, realizzato col supporto di Fondazione Vodafone Italia grazie al bando "OSO - Ogni Sport Oltre" e rivolto a giovani e bambini con disabilità per permettergli di fare attività sportiva con i campioni delle discipline paralimpiche. Un'idea innovativa, nata grazie a Carlo Di Giusto, tecnico della nazionale di basket paralimpico e per oltre trent'anni figura di riferimento del Santa Lucia Basket come cestista e successivamente allenatore della formazione gialloblu. "L'attività sportiva in Fondazione Santa Lucia - spiega Di Giusto - rappresenta una realtà di eccellenza nella neuroriabilitazione, perché affronta anche problemi di carattere cerebrale. Ultimamente stiamo seguendo una ragazza, Silvia Passarelli, che ha avuto un ictus, e che ora sta recuperando grazie allo sport"."L'iniziativa di Carlo - continua Pellegrini - mi ha subito coinvolto: trasmettere il nostro patrimonio mi sembrava la cosa più sensata e utile da fare. Oggi a lavorare a tempo pieno al Santa Lucia, compreso me, ci sono sette allenatori: insegnamo a tirare di scherma a circa 10 persone, fra cui tre bambini". Il focus del progetto è lo sport come terapia, rivolto quindi a ragazzi ricoverati che nell'arco del periodo di degenza hanno dei buchi di tempo da riempire. "Ed è lì che interveniamo noi, - racconta Pellegrini - tra scherma, tennis tavolo, calcio balilla. Li avviciniamo allo sport e poi, tramite la federazione, diamo loro dei contatti utili cui fare riferimento quando torneranno a casa. Un primo input. Fondamentale".Tra i ragazzi seguiti e "indirizzati" che Andrea ricorda con più affetto c'è Edoardo Giordan, 26 anni, gran tiratore di scherma, oggi addirittura fidanzato con sua nipote. "Stava facendo riabilitazione al Santa Lucia. Gli ho detto: 'Quando ti rimetti ti faccio conoscere la scherma', e lui mi ha dato retta. La madre all'inizio mi guardava con sospetto ma ora quando mi vede piange, è felicissima".La vita di Andrea in realtà è fatta di due sport: scherma e basket. Col primo ha partecipato a sei paralimpiadi e ha ottenuto nove medaglie olimpiche; col secondo può vantare 22 anni di onorata carriera nella squadra del Santa Lucia, da dove tutto è cominciato nell'estate del 1992, subito dopo l'incidente, "quando proprio non l'avrebbe più creduto possibile", si legge nel libro."Il mio cuore è nella scherma - racconta - ma ormai faccio solo il maestro, il mio percorso è insegnare. A pallacanestro invece ancora faccio l'atleta. Devo ringraziare il Santa Lucia che mi ha coperto in tutto. A volte mi domando dove sarei finito, senza quell'incidente. Mio padre si è fatto 22 anni di carcere: ho avuto una famiglia amorevole, un'infanzia felice, ma comunque vengo dalla strada. E dico sempre: 'Dio mi ha levato una gamba per non farmi fà danni'. Per questo credo davvero nell'importanza dello sport, è forse l'unica salvezza possibile, per tanti ragazzi. In ogni città dovrebbe esserci una polisportiva paralimpica". Il suo sogno ora è crearne una tutta sua a Ladispoli, la città dove è nato 49 anni fa. Un centro specializzato in calcio balilla, scherma, freccette e tutti gli sport che si possono fare con ogni tipo di disabilità. "Dico sempre ai miei ragazzi che prima ancora di cominciare ad allenarsi devono imparare ad accettarsi: è quello il primo step. E poi, naturalmente, lasciarsi andare. Perché lo sport, non dimentichiamocelo, si fa soprattutto per divertirsi". 
