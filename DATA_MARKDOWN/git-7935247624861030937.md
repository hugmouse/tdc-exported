
# AVM'de ciro arttı müşteri sayısı düştü

Published at: **2019-11-05T14:54:40+00:00**

Author: ****

Original: [OLAY](https://www.olay.com.tr/avmde-ciro-arttimusteri-sayisi-dustu-214232h.htm)

Alışveriş Merkezleri ve Yatırımcıları Derneği (AYD) ile Akademetre Research tarafından ortaklaşa oluşturulan AVM Perakende Ciro Endeksi'nin eylül ayı ve üçüncü çeyrek sonuçları açıklandı. Enflasyondan arındırılmamış olarak açıklanan verilere göre, ciro endeksi eylülde geçen yılın aynı dönemine kıyasla yüzde 3,5 artarak 294 puana ulaştı. Üçüncü çeyrekteki artış oranı ise yüzde 8,5 olarak gerçekleşti. AVM'lerde kiralanabilir metrekare başına düşen cirolar eylülde İstanbul'da bin 348 lira, Anadolu'da 971 lira olarak gerçekleşirken, Türkiye geneli metrekare verimliliği bin 122 lira olarak kaydedildi.

        AYAKKABI İLK SIRADA
      
Eylülde, kategoriler bazında metrekare verimliliğinde en yüksek artış yüzde 12,6 ile ayakkabıda görüldü. Metrekare verimliliği teknoloji kategorisinde yüzde 11, hipermarkette yüzde 7,3 ve giyimde yüzde 7,2 yükselirken, diğer kategorisinde yüzde 4,5, yiyecek-içecekte yüzde 6,5 azaldı. Eylülde ziyaret sayısı endeksinde yüzde 6,2 daralma yaşanırken, üçüncü çeyrekte düşüş yüzde 4,7'de kaldı. 

        OLUMLU BİR GELİŞME
      
AYD'den yapılan açıklamada, son iki ayda olduğu gibi eylülde de enflasyon oranının altında bir artış gözlemlendiği kaydedildi. Üçüncü çeyrekteki yüzde 8,5'lik büyümeye dikkat çekilen açıklamada, ‘'Uzun vadede artış yaşanmış olması sektörümüz için olumlu bir gelişme. Öte yandan, kategoriler bazında en yüksek artışların ayakkabı ve teknoloji kategorilerinde olması okula dönüş döneminin bu artışta etkili olduğunu gösterirken, metrekare verimliliğinde ağustosta göre bir miktar düşüş yaşanması, tüketicinin alışverişlerinde zorunlu ihtiyaçlara öncelik verdiğine ve daha temkinli hareket ettiğine işaret ediyor'' ifadelerine yer verildi.
