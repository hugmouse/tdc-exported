
# Johnson'ın 100 günlük karnesi

Published at: **2019-11-01T14:43:29+00:00**

Author: ****

Original: [OLAY](https://www.olay.com.tr/johnsonin-100-gunluk-karnesi-213871h.htm)

İngiltere Başbakanı Boris Johnson, görevdeki ilk 100 gününde en büyük vaadi Brexit'i gerçekleştirmekte başarısız olurken, parlamentoyu tatil etme kararında Kraliçe'yi yanılttığı iddiaları veya eski bir ABD'li modelle ilişkisinin derecesiyle de sürekli tartışıldı.
Johnson'ın 24 Temmuz'da Theresa May'in istifası sonrası oturduğu başbakanlık koltuğunda dün doldurduğu ilk 100 günü fırtınalı geçti. İngiliz Başbakan'ın en büyük başarısızlığı 31 Ekim'de Brexit'i gerçekleştirmemesi oldu. Johnson, selefinin Brüksel'le vardığı anlaşmadaki Avrupa Birliği (AB) üyesi İrlanda Cumhuriyeti ile Birleşik Krallık'ın parçası Kuzey İrlanda arasındaki sınır ve ticareti düzenleyen tartışmalı tedbir maddesini değiştirmeyi başarsa da parlamenterleri yeni metin konusunda ikna edemedi. AB'den 'yeni bir Brexit ertelemesi istemek yerine bir kuyunun dibinde ölmeyi tercih edeceğini' söyleyen Johnson, parlamentoda aldığı art arda yenilgilerle Brüksel'in kapısını çalmak zorunda kaldı. Anlaşmasız da olsa 31 Ekim'de AB'den ayrılacaklarını sürekli olarak dile getiren Johnson'ın önüne çıkan en büyük engel, 19 Ekim'e kadar bir anlaşmanın parlamentoda kabul edilememesi durumunda hükümeti yeni bir erteleme istemeye mecbur bırakan yasa oldu. Johnson, Brüksel'e imzasız da olsa mektup yazarak, üç aylık yeni bir erteleme istemek durumunda kaldı. Brüksel'in de kabul etmesiyle Brexit 31 Ocak'a ötelendi.

        PARTİ İÇİ İSYAN, ERKEN SEÇİM KARARI...
      
Johnson, görevi sırasında parti içi isyanla yüzleşmek zorunda kaldı. 3 Eylül'de parlamento gündemini belirleme yetkisini hükümetten alıp parlamenterlere veren teklif, Muhafazakar Parti üyelerinin de desteğiyle 301'e karşı 328 oyla kabul edildi. Boris Johnson, bu kritik oylamada muhalefet partileriyle birlikte hareket eden 21 milletvekilini Muhafazakar Parti'nin parlamento grubundan ihraç yoluna gitti. Kardeşi Jo Johnson'ın hükümetten istifası, Başbakan'ın imajını sarstı. Johnson'ın hanesine yazılan en büyük başarıları, AB ile vardığı Brexit anlaşmasını ve erken seçim kararını kabul ettirmek oldu. Parlamentoda da Brexit ve erken seçim tekliflerinde 12 kez yenilgi alan Johnson, mücadelesinin sonunda Brexit anlaşmasını da kabul ettirmeyi başardı.
