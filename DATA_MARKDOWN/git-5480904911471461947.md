
# KB za tři čtvrtletí vzrostl zisk na 11 mld. Kč, Monetě klesl na 3,07 mld. Kč

Published at: **2019-11-06T07:30:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/kb-za-tri-ctvrtleti-vzrostl-zisk-na-11-mld-kc-monete-klesl-na-3-07-mld-kc/1817706?utm_source=rss&utm_medium=feed)

Praha - Komerční bance vzrostl za tři čtvrtletí čistý zisk meziročně o 0,5 procenta na 11 miliard korun. Při zahrnutí jednorázových položek v loňském a letošním roce pak čistý zisk stoupl o 0,9 procenta. Čisté provozní výnosy Komerční banky se meziročně zlepšily o tři procenta na 24,4 miliardy korun. Meziročně stouply úvěry i vklady klientů. Banka hospodářské výsledky oznámila v tiskové zprávě.
Úvěry klientům se zvýšily o čtyři procenta na 654 miliard korun. Z toho úvěry na bydlení vzrostly o 3,5 procenta na 281,7 miliardy Kč a spotřebitelské úvěry o 1,2 procenta na 39 miliard Kč. Podnikatelské úvěry byly vyšší o 4,8 procenta, dosáhly 333,2 miliardy korun.
Vklady klientů stouply meziročně o 6,3 procenta na 860,2 miliardy korun.
K nárůstu provozních výnosů přispěly podle banky vyšší čisté úrokové výnosy, které meziročně stouply o šest procent. Čisté poplatky a provize stagnovaly, ačkoliv příjmy z poplatků za služby podnikům se podle banky rychle lepší. "Pozitivně přispěly i příjmy ze správy aktiv klientů spolu s rostoucím počtem zákazníků, kteří přecházejí na účty se širším rozsahem předplacených služeb," uvedla banka. Naopak příjmy z transakčních a úvěrových poplatků poklesly. Čistý výsledek z finančních operací se snížil o deset procent.
Provozní náklady po očištění o jednorázové vlivy z loňského roku, jimiž byly tvorba restrukturalizační rezervy a rozpuštění rezervy na korporátní služby, stouply o 2,8 procenta na 11,2 miliardy korun.  
Celková aktiva Skupiny KB vzrostla ke konci září o 15,8 procenta na 1,227 bilionu Kč. Závazky ve srovnání s koncem loňského roku stouply o 17,3 procenta na 1,122 bilionu Kč.
"Výsledky Komerční banky splnily očekávání trhu, nicméně ve světle dynamického růstu České spořitelny a Monety nevyzněly oslnivě," řekl ČTK analytik portálu Capitalinked.com Radim Dohnal. KB podle něj mezi nimi vykazuje nejnižší čistou úrokovou marži ze třech jmenovaných. Všem sice klesá, ale KB je aktuálně jako jediná na čisté úrokové marži dvě procenta, dodal. Na pražské burze akcie banky před 13:00 klesaly o 0,6 procenta na 786 Kč.
Hlavním majitelem Komerční banky, která patří mezi největší tuzemské peněžní ústavy, je francouzská Société Générale. Té klesl zisk ve třetím čtvrtletí meziročně o zhruba 35 procent na 854 milionů eur (21,9 miliardy korun).
Monetě Money Bank za letošní tři čtvrtletí meziročně klesl čistý zisk o 8,7 procenta na 3,07 miliardy korun. Ziskovost očištěná o jednorázové vlivy se meziročně zvýšila o 13,3 procenta. Provozní výnosy banky v daném období vzrostly o 4,1 procenta na 7,8 miliardy korun, kladně se na tom podepsal meziroční růst čistých úrokových výnosů a čistých výnosů z poplatků a provizí. Banka o tom informovala v tiskové zprávě.
Provozní náklady banky podle neauditovaných výsledků meziročně stouply o 7,3 procenta, důvodem byl zejména vyšší příspěvek do Fondu pro řešení krize a pokračující investice do IT infrastruktury a digitalizace skupiny Moneta.
Vlivem růstu hypotečního portfolia a portfolia spotřebitelských úvěrů banka za devět měsíců roku vykázala o 22,3 procenta vyšší objem retailových úvěrů. Spotřebitelských úvěrů banka poskytla meziročně o 9,3 procenta více a úvěrů na bydlení o 45,4 procenta více. Vedle toho poskytla o 60,6 procenta více úvěrů živnostníkům a malým podnikatelům.
Klientské vklady bance meziročně vzrostly o 21,5 procenta a počet nově získaných klientů se proti stejnému loňskému období zvýšil o 27.700, tedy o 320 procent. Pozitivně to podle banky ovlivnila její speciální nabídka spořicích účtů a silný nárůst klientů mobilního bankovnictví. Objem kreditních karet a kontokorentů jí meziročně však klesl o 4,8 procenta.
"Výsledková prezentace banky vyznívá pozitivně. Na všech relevantních úrovních překonala tržní odhady. Výjimečný je z našeho pohledu růst obchodních objemů banky, a to jak úvěrů, tak i depozit. Zvýšený výhled pro čistý zisk v návaznosti na očekávání nižších rizikových nákladů je pak třešničkou na dortu," komentoval čísla analytik Fio Banky Michal Křikava. Dnešní výsledkový report, stejně jako blížící se rozhodný den pro výplatu dividendy za první pololetí 2019, budou podle něj představovat pro kurz Monety podporu. Akcie Monety na pražské burze okolo 10:30 rostla o 2,3 procenta na 78,80 Kč.
Moneta Money Bank funguje pod současným názvem od roku 2016, jméno banky z dřívějšího GE Money Bank se změnilo v souvislosti s jejím vstupem na burzu v květnu téhož roku. Finanční ústav je jednou z největších firem obchodovaných na pražské burze.
