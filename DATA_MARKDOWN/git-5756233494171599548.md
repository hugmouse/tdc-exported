
# کشف محموله های هروئین، ماهی فاسد و صدف غیر مجاز در آستارا

Published at: **2019-11-02T22:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619531/%DA%A9%D8%B4%D9%81-%D9%85%D8%AD%D9%85%D9%88%D9%84%D9%87-%D9%87%D8%A7%DB%8C-%D9%87%D8%B1%D9%88%D8%A6%DB%8C%D9%86-%D9%85%D8%A7%D9%87%DB%8C-%D9%81%D8%A7%D8%B3%D8%AF-%D9%88-%D8%B5%D8%AF%D9%81-%D8%BA%DB%8C%D8%B1-%D9%85%D8%AC%D8%A7%D8%B2-%D8%AF%D8%B1-%D8%A2%D8%B3%D8%AA%D8%A7%D8%B1%D8%A7)


        فرمانده نیروی انتظامی آستارا از کشف و ضبط یک کیلو و ۸۰۰ گرم هروئین، سه هزار و ۸۰۰ کیلوگرم ماهی فاسد و غیر بهداشتی و ۱۴ تن صدف فاقد مجوز حمل در این شهرستان خبر داد.
      

        آفتاب‌‌نیوز :
      
سرهنگ محمد نمازی روز شنبه گفت: ماموران انتظامی امروز در پی اخبار واصله مبنی بر توزیع و فروش ماده مخدر هروئین توسط سه نفر در بخش لوندویل آستارا، آنها را دستگیر و در بازرسی از مخفیگاهشان ماده مخدر هروئین را کشف و ضبط کردند.
وی با بیان این که قاچاقچیان، خرده فرشان و معتادان سه ضلع چرخه اعتیاد هستند افزود: مصرف مخدر با افزایش جرم و جنایت ارتباط مستقیم دارد و پلیس، برخورد با قاچاقچیان و توزیع کنندگان آن را در دستور کار خود قرار داده است.
وی ادامه داد: ماموران انتظامی ایستگاه بازرسی سه راه قلعه محور اردبیل- آستارا در هفته گذشته، از دو دستگاه نیسان سه هزار و ۸۰۰ کیلوگرم ماهی سردابی و گرمابی فاسد را کشف و دو راننده خودرو را به مراجع قضایی معرفی کردند.
نمازی اظهار کرد: ارزش ریالی ماهی ها قبل از فساد، حدود دو میلیارد و ۲۵۰ میلیون ریال بوده و با توجه به قابلیت فساد فرآورده های خام دامی و شیلاتی، حمل یخچالی و با زنجیره سرمایی برای آنها ضروری است و محموله های غذایی فاقد شرایط حمل بهداشتی، غیر مجاز محسوب می شود.
فرمانده نیروی انتظامی آستارا گفت: ماموران انتظامی ایستگاه بازرسی قلعه هفته گذشته از یک دستگاه خودروی ولوو ۱۴ تن صدف فاقد مجوز بهداشت و حمل را کشف و راننده آن را به مقام قضایی معرفی کردند.
وی افزود: ارزش این محموله ۱۰۵ میلیون ریال است و با توجه به اینکه صدف در کارخانه پودر خوراک ماهی و مرغداری ها استفاده می شود باید با مجوز اداره های بهداشت و شیلات حمل شود و در غیر اینصورت جزو محموله های غیر مجاز محسوب می شود.
شهرستان آستارا با ۹۱ هزار نفر جمعیت در منتهی الیه غرب استان گیلان و همسایگی جمهوری آذربایجان واقع شده است.
