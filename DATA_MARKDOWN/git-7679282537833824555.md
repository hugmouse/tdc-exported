
# पाकिस्तान में सरकार विरोधी 'आजादी मार्च' सातवें दिन भी जारी

Published at: **2019-11-07T15:11:22+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/international/story-anti-government-azadi-march-continues-in-pakistan-on-seventh-day-2837209.html)

पाकिस्तान में तेजतर्रार मौलाना तथा नेता मौलाना फजलुर्रहमान के नेतृत्व में प्रधानमंत्री इमरान खान के खिलाफ प्रदर्शन बृहस्पतिवार को सातवें दिन भी जारी रहा जिसके चलते विपक्ष तथा सरकार के बीच गतिरोध को तोड़ने की कोशिश विफल रही।
समाचार पत्र 'द डॉन' की खबर के अनुसार सरकार की वार्ताकारों की टीम के सदस्य पंजाब विधानसभा के अध्यक्ष चौधरी परवेज इलाही ने प्रदर्शन खत्म कराने के लिये बृहस्पतिवार को इस्लामाद में फजलुर्रहमान से उनके घर पर मुलाकात की। इलाही ने बैठक के बाद पत्रकारों से कहा कि हम सरकार और विपक्ष के बीच वार्ता को लेकर जल्द ही देश को "अच्छी खबर" सुनाएंगे। समाचार पत्र ने इलाही के हवाले से कहा, "हमें उम्मीद है (और) चीजें बेहतरी की ओर जाती दिखाई दे रही हैं।"
दक्षिणपंथी जमीयत उलेमा-ए-इस्लाम फज्ल (जेयूआई-एफ) के नेता फजलुर्रहमान इस्लामाबाद में चल रहे 'आजादी मार्च नामक इस प्रदर्शन की अगुवाई कर रहे हैं। वह इमरान खान पर 2018 के चुनाव में "धांधली" का आरोप लगाते हुए उनसे इस्तीफे की मांग कर रहे हैं। पाकिस्तान मुस्लिम लीग-नवाज (पीएमएल-एन) और पाकिस्तान पीपुल्स पार्टी (पीपीपी) समेत विपक्षी दलों ने भी इस सरकार विरोधी प्रदर्शन को समर्थन दिया है।
 
