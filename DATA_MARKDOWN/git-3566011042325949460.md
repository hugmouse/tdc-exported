
# سردار جعفری: انقلاب اسلامی غیرقابل سرنگونی و تثبیت شده است/ باید با نفوذی‌ها و خط تبلیغی‌شان مقابله کنیم

Published at: **2019-11-04T19:26:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544997.html/%D8%B3%D8%B1%D8%AF%D8%A7%D8%B1-%D8%AC%D8%B9%D9%81%D8%B1%DB%8C--%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%BA%DB%8C%D8%B1%D9%82%D8%A7%D8%A8%D9%84-%D8%B3%D8%B1%D9%86%DA%AF%D9%88%D9%86%DB%8C-%D9%88-%D8%AA%D8%AB%D8%A8%DB%8C%D8%AA-%D8%B4%D8%AF%D9%87-%D8%A7%D8%B3%D8%AA--%D8%A8%D8%A7%DB%8C%D8%AF-%D8%A8%D8%A7-%D9%86%D9%81%D9%88%D8%B0%DB%8C-%D9%87%D8%A7-%D9%88-%D8%AE%D8%B7-%D8%AA%D8%A8%D9%84%DB%8C%D8%BA%DB%8C-%D8%B4%D8%A7%D9%86-%D9%85%D9%82%D8%A7%D8%A8%D9%84%D9%87-%DA%A9%D9%86%DB%8C%D9%85)

فرمانده قرارگاه فرهنگی اجتماعی بقیه‌الله‌الاعظم (عج) با بیان اینکه انقلاب اسلامی در ۴۰ سال گذشته غیرقابل سرنگونی و تثبیت شده است، گفت: باید با راه‌های مخالفین یا نفوذی‌ها و خطوط تبلیغی آنها مقابله کنیم.
به گزارش شبکه اطلاع رسانی راه دانا؛ سردار سرلشکر محمدعلی جعفری فرمانده قرارگاه فرهنگی اجتماعی بقیه‌الله‌الاعظم(عج) عصر امروز(دوشنبه، 13 آبان) در دانشکده حقوق و علوم سیاسی دانشگاه تهران با بیان اینکه نقش جوانان در پیشبرد اهدف انقلاب اسلامی مهم است، اظهار داشت: مشکل ما با مخالفین انقلاب اسلامی در تعریف انقلاب است، چون برخی معتقدند انقلاب اسلامی در 22 بهمن 1357 به پیروزی رسید، تمام شد و باید روی حل مسائل داخلی و جامعه تمرکز کنیم و لازم نبود انقلاب دومی شکل بگیرد و لانه جاسوسی تسخیر شود و ما باید در چارچوب‌های بین‌المللی حرکت می‌کردیم.
وی با بیان اینکه معنای انقلاب اسلامی حرکت تدریجی جامعه به سمت اهداف اسلامی و انقلاب است، گفت: ملت ایران افتخار دارد که در طول این 40 سال به این تعریف درست عمل کرده و نه به آمریکا و ظلم‌ستیزی، اصل مسلّم انقلاب اسلامی و دستور الهی است.
فرمانده قرارگاه فرهنگی اجتماعی بقیه‌الله‌الاعظم(عج) تأکید کرد: اگر در سال 57 ملت ایران به ندای امام(ره) عمل و انقلاب نمی‌کرد، به دستورات الهی عمل نکرده بود.
سرلشکر جعفری با تأکید بر اینکه ما همواره در حال انقلاب هستیم‌، گفت: انقلاب اسلامی در 40 سال گذشته غیرقابل سرنگونی و تثبیت شده و گام اول را با موفقیت کامل پشت سر گذاشته است.
وی خاطرنشان کرد: اسلامی شدن دستگاه‌های نظام مرحله سوم و اسلامی شدن جامعه مرحله چهارم انقلاب است و عدالت والاترین هدف انقلاب اسلامی است که هنوز محقق نشده و در حال حرکت به سمت آن هستیم.
فرمانده قرارگاه فرهنگی اجتماعی بقیه‌الله‌الاعظم(عج) با اشاره به دلیل تسخیر لانه جاسوسی، تصریح کرد: یکی از اصول انقلاب اسلامی مقابله با ظلم علیه ملت‌های مظلوم و استکبارستیزی است و لانه جاسوسی نمی‌توانست باقی بماند و انقلاب اسلامی ادامه داشته باشد.
سرلشکر جعفری افزود: آمریکایی‌ها در مسیر تحقق اهدافی بودند که در زمان پهلوی دنبال می‌کردند و به دنبال نفوذ و هدایت و تطمیع عوامل خودفروخته بودند.
وی با تأکید بر اینکه امروز نیز لازمه حرکت‌های آتش به اختیاری چون تسخیر لانه جاسوسی احساس می‌شود، گفت: هر چند لانه جاسوسی اکنون وجود ندارد، ولی جاسوس‌ها و عوامل خودفروخته و لیبرال‌ها وجود دارند و تسخیر اینها و بیرون راندن‌شان از حاکمیت، وظیفه دانشجویان انقلابی به صورت آتش به اختیار است. 
سرلشکر جعفری ضمن تأکید بر اینکه مقابله با تهدیدات نظامی و امنیتی دشمنان در گام اول انقلاب به صورت کامل انجام شده است، گفت: در سال 98 دیدیم که جمهوری اسلامی ایران از تهدیدات امنیتی و نظامی عبور کرده است و وقتی پهپاد آمریکایی سرنگون و کشتی انگلیسی‌ها توقیف می‌شود، آنها هیچ کاری نمی‌توانند انجام دهند،‌ چون قدرت دفاعی و امنیتی ایران اسلامی بی‌نظیر است. 
وی تأکید کرد: جمهوری اسلامی ایران ثابت کرده است که می‌توان با اتکا به توانمندی‌های داخلی و ملت، در برابر سلطه، حتی اگر بزرگترین قدرت نیز باشد، ایستاد.
فرمانده قرارگاه فرهنگی اجتماعی بقیه‌الله‌الاعظم (عج) با تأکید بر اینکه ماهیت انقلاب اسلامی بدون حرکت نیروی جوان امکان اجرایی ندارد، افزود: تهدید اصلی علیه انقلاب از درون خودش است، همین اختلاف برداشت‌ها و تعاریف منحرف از انقلاب و شبهاتی که برای مردم و این تهدیدات نرم فرهنگی، اقتصادی و سیاسی، از تهدیداتی است که امروز متوجه انقلاب اسلامی است. 
سرلشکر جعفری با اشاره به اینکه مقام معظم رهبری بارها بر نگاه به ظرفیت‌های داخلی برای حل مشکلات کشور تأکید کرده‌اند ولی به آن توجه نمی‌شود، اظهار داشت: نگاه برخی مسئولین و مدیران به بیرون است که این برخلاف اصول انقلاب اسلامی است و این نوع اقدامات و رویکردها مهم‌‌ترین مشکل، به‌خصوص در گام دوم انقلاب اسلامی است.
وی تأکید کرد: امروز باید وظیفه خود را با شرایط روز تطبیق دهیم و با راه‌های مخالفین یا نفوذی‌ها و خطوط تبلیغی آنها مقابله کنیم و این وظیفه اصلی در شرایط کنونی است.
فرمانده قرارگاه فرهنگی اجتماعی بقیه‌الله‌الاعظم (عج) با تأکید بر اینکه توقف در مسیر انقلاب را نباید برتابیم، تصریح کرد: جوانان متعهد می‌توانند این حرکت را با عمل به دستورات رهبر انقلاب استمرار دهند.
سرلشکرجعفری در پایان خاطرنشان کرد:بدون حرکت آگاهانه و جوانانه و خودجوش و آتش به اختیار امکان تحقق حرکت‌هایی چون لانه جاسوسی وجود ندارد.
منبع: تسنیم
انتهای پیام/
