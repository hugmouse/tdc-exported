
# 'บิ๊กตู่'หนุนอาเซียนช่วยเมียนมา การแก้ปัญหามนุษยธรรม

Published at: **2019-11-02T13:45:00+00:00**

Author: ****

Original: [เดลินิวส์](https://www.dailynews.co.th/politics/739699)


        ที่ประชุมผู้นำอาเซียนส่งเสริมความมั่นคงที่ยั่งยืน หนุนตั้งเครือข่ายอาเซียนแก้ปัญหาประมงผิดกฎหมาย-หมอกควันข้ามแดน ด้านนายกฯหนุนอาเซียนช่วยเมียนมาแก้ปัญหามนุษยธรรม
      
เมื่อเวลา 17.00 น.วันที่ 2 พ.ย.ที่อาคารอิมแพ็ค ฟอรั่ม เมืองทองธานี  พล.อ.ประยุทธ์ จันทร์โอชา นายกรัฐมนตรีและรมว.กลาโหม ในฐานะประธานอาเซียน ทำหน้าที่เป็นประธานการประชุมสุดยอดอาเซียน ครั้งที่ 35 แบบเต็มคณะ โดยมีผู้นำประเทศสมาชิกอาเซียนอีก 9 ประเทศ และดาโต๊ะ ปาดูกา ลิม จ๊อก ฮอย เลขาธิการอาเซียน เข้าร่วม  นางนฤมล ภิญโญสินวัฒน์ โฆษกประจำสำนักนายกรัฐมนตรี กล่าวหลังการประชุม ว่า  ที่ประชุมได้หารือ 3 ประเด็นที่อาเซียนควรร่วมกันผลักดัน คือ 1.การส่งเสริมความมั่นคงที่ยังยืน เพื่อรักษาและเพิ่มพูนสันติภาพและเสถียรภาพในภูมิภาค อาเซียนควรเน้นการสร้างความไว้เนื้อเชื่อใจในระดับยุทธศาสตร์ ควรขยายผลจากสนธิสัญญาไมตรีและความร่วมมือแห่งเอเชียตะวันออกเฉียงใต้
2. การเสริมสร้างการเจริญเติบโตทางเศรษฐกิจที่ยั่งยืน ความตกลง RCEP คือหัวใจสำคัญจะช่วยรองรับผลกระทบจากความตึงเครียดทางการค้าระหว่างคู่ค้าที่สำคัญของอาเซียน เพิ่มประโยชน์ด้านการค้าและการลงทุนของอาเซียนและภูมิภาค 3. การส่งเสริมการพัฒนาที่ยั่งยืน เป็นประเด็นสำคัญทางยุทธศาสตร์ของอาเซียนและเป็นพื้นฐานสำคัญของการเติบโตในอนาคต อาเซียนมีผลการดำเนินการที่เป็นรูปธรรมในหลายเรื่องที่เกี่ยวข้อง อาทิ การจัดตั้งเครือข่ายอาเซียนเพื่อแก้ไขปัญหาการประมงผิดกฎหมาย การแก้ปัญหาหมอกควันข้ามแดน ตลอดจนส่งเสริมการพัฒนาทุนมนุษย์ครอบคลุมทุกช่วงวัยโฆษกประจำสำนักนายกรัฐมนตรี กล่าวอีกว่า  นายกรัฐมนตรีได้เสนอความเห็นว่าอาเซียนควรมีบทบาทให้ความช่วยเหลือเมียนมาในการแก้ปัญหาด้านมนุษยธรรมในรัฐยะไข่ ผ่านเลขาธิการอาเซียนร่วมมือกับมิตรประเทศที่เมียนมามีความสะดวกใจเพื่อส่งเสริมความร่วมมือในประเด็นเฉพาะ นอกจากนี้ นายกรัฐมนตรีได้ขอบคุณการสนับสนุนการเป็นประธานอาเซียนของไทยในปีนี้ส่งผลให้อาเซียนได้ต่อยอดการดำเนินการในด้านต่างๆ เพื่อผลประโยชน์ต่อประเทศสมาชิก และประขาชนในอาเซียน  จากนั้น ที่ประชุมได้รับรองให้จัดการประชุมสุดยอดอาเซียน-ออสเตรเลีย เป็นประจำทุกปี ซึ่งจะเริ่มตั้งแต่ปี 2563 ที่ประเทศเวียดนาม และจะจัดการประชุมสุดยอดผู้นำอาเซียน-นิวซีแลนด์ ในช่วงการประชุมสุดยอดอาเซียนครั้งที่ 36 ที่เมืองดานัง ประเทศเวียดนาม ในปี 2563นางนฤมล กล่าวด้วยว่า  นายกรัฐมนตรียืนยันความพร้อมของไทยที่จะสนับสนุนการเป็นประธานอาเซียนของประเทศเวียดนาม ในปี 2563  ขณะที่นายกรัฐมนตรีเวียดนามชื่นชมบทบาทการเป็นประธานอาเซียนของไทย ในปี 2562 ซึ่งส่งผลให้อาเซียนมีพัฒนาการในเชิงสร้างสรรค์  อีกทั้งขอบคุณที่รัฐบาลไทยดูแลแรงงานเวียดนามในไทยเป็นอย่างดี รวมถึงยินดีที่มูลค่าการค้าระหว่างไทยกับเวียดนามเพิ่มขึ้น และหวังว่ามูลค่าการค้าจะบรรลุเป้าหมาย 20,000 ล้านดอลลาร์สหรัฐ ในปี 2563 นอกจากนี้ ฝ่ายไทยหวังที่จะส่งเสริมความร่วมมือด้านการบริหารจัดการน้ำอย่างยั่งยืนในอนุภูมิภาค ผ่านกรอบคณะกรรมาธิการแม่น้ำโขง และกรอบแม่โขง-ล้านช้าง  รวมถึงนายกรัฐมนตรีเห็นว่าอาเซียนควรร่วมมือกันมากขึ้นในเรื่องสภาพอากาศ โดยเฉพาะอย่างยิ่งสถานการณ์ไฟป่าและมลพิษหมอกควันข้ามแดน  อีกทั้งขอให้เวียดนามพิจารณาขยายระยะเวลาข้อกำหนดการนำเข้าชิ้นส่วนยานยนต์ ซึ่งอาจส่งผลกระทบต่อการนำเข้าชิ้นส่วนจากไทย  และฝ่ายไทยยืนยันกับเวียดนามว่ายินดีที่จะแลกเปลี่ยนประสบการณ์ในการแก้ไขปัญหาการทำประมงผิดกฎหมาย เพื่อช่วยยกระดับมาตรฐานการประมงของเวียดนามด้วย 
