
# رئیسی: فساد باعث تعطیلی تولید است

Published at: **2019-11-01T02:41:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619169/%D8%B1%D8%A6%DB%8C%D8%B3%DB%8C-%D9%81%D8%B3%D8%A7%D8%AF-%D8%A8%D8%A7%D8%B9%D8%AB-%D8%AA%D8%B9%D8%B7%DB%8C%D9%84%DB%8C-%D8%AA%D9%88%D9%84%DB%8C%D8%AF-%D8%A7%D8%B3%D8%AA)


        رییس قوه قضاییه گفت: مردم دلیر، شجاع و زمان‌شناس آذربایجان‌شرقی در عرصه‌های مبارزات تاریخی کشورمان پیشتاز بوده‌اند و من به آنان عرض سلام و احترام دارم و از زحمات مسوولان و خدمتگزاران این استان نیز تشکر می‌کنم.
      

        آفتاب‌‌نیوز :
      
سید ابراهیم رئیسی صبح پنجشنبه در بدو ورود به تبریز در گفت‌وگو با خبرنگاران اظهار کرد: ما آذربایجان را به نام زمان‌شناسی، شجاعت، دلیری و پیشتازی در عرصه‌های مختلف انقلاب اسلامی می‌شناسیم و به روح مطهر همه شهیدان و ایثارگران عزیز در این استان درود می‌فرستیم.
رییس قوه قضاییه ابراز کرد: در این سفر که در امتداد سفر استانی ما رقم می‌خورد، قطعا دیدار با مردم عزیز این استان خواهد بود که البته برای احصا مشکلات ۱۷ گروه از یک روز پیش به سطح استان اعزام شده‌اند تا مشکلات این منطقه را بررسی کنند.
وی خاطرنشان کرد: ۴ گروه در مرکز استان به بررسی مسائل قضایی، اداری و اقتصادی خواهند پرداخت و بخش‌هایی که با قوه قضاییه مرتبط است نیز بررسی خواهد شد و همچنین نشستی با خانواده معظم شهدا و فرهیختگان و علما خواهیم داشت.
آیت الله رئیسی ادامه داد: نشستی با کارآفرینان و صنعت‌گران و تولید کنند،ان و کارگران خواهیم داشت چراکه این استان یکی از قطب‌های صنعتی و قابل اتکا است که دیدگاه آنها و مشکلات موجود بررسی شده و موانع تولید که در سال رونق تولید مهم است به آن توجه خواهیم کرد.
وی اضافه کرد: در نشست اداری با مدیران خدمتگزار جلسه خواهیم داشت و در نهایت مسایل مربوط به دستگاه قضایی در دادگاه و دادسرا و سازمان‌های وابسته قوه قضاییه نیز از دیگر برنامه‌هاست که نشستی با قضات خواهد بود.
رئیس قوه قضاییه تاکید کرد: شورای عالی قوه قضاییه نیز در این سفر یک روزه برگزار خواهد شد که به منظور بررسی بررسی تمام گزارشات به دست آمده از این استان خواهد بود و امیدواریم بتوانیم به یک تصمیم نهایی برای گره‌گشایی از مشکلات در این استان برسیم.

        رئیسی: فساد باعث تعطیلی تولید است
      
سید ابراهیم رئیسی روز پنجشنه پس از ورود به تبریز با حضور در مجتمع ماشین سازی این شهر در جریان آخرین وضعیت فعالیت آن قرار گرفت و افزود: نباید موانع تولید در هیچ کجا وجود داشته باشد و در سال رونق تولید نه فقط در سخن، بلکه باید در عمل کاری کرد که تمامی کارگاه‌ها و کارخانجات و این مجموعه که نگین درخشانی در منطقه آذربایجان است، بتوانند هرچه بیشتر درخشش داشته باشند و تولید روز به روز افزایش پیدا کند.
وی از کارگران و متخصصان کارخانه ماشین سازی تبریز خواست که تلاش مضاعف داشته باشند و اضافه کرد: مدیران و مسؤولان و وزارتخانه‌هایی که در رفع موانع تولید نقش دارند، باید مشکلاتی را که امروز این کارخانه و کارخانه‌های مشابه با آن مواجه هستند، مرتفع سازند تا رفع موانع تولید موجب رونق هرچه بیشتر تولید شود.
رئیس قوه قضاییه تشریح کرد: دستگاه قضایی انتظار دارد کار به قدری دقیق، بدون اشکال و دور از هرگونه فساد و زد و بند انجام شود که کارگران، تولید کنندگان، مدیران و مردم عزیز که نظاره گر هستند ،ببینند که کار به نحو صحیح در حال انجام است؛ هر وقت هم اشکالی ایجاد می‌شود مثل آنچه در مورد ماشین سازی تبریز در زمینه نحوه واگذاری و دریافت وجوهی که در اینجا مصرف نشد و در بازار آزاد به دلیل تفاوت قیمت دلار به مبالغ دیگری تبدیل شد، اتفاق افتاد، پیگیری خواهد شد.
رئیسی با شرح کوتاهی از وضعیت چندی پیش کارخانه ماشین سازی تبریز بیان داشت: کسی بدون اینکه آورده‌ای داشته باشد، از طریق وام‌های کلان دولتی یک دفعه صاحب کارخانه‌ای می‌شود و بعد می‌گوید که رونق تولید را دنبال می‌کند و از سوی دیگر به جای افزایش تولید، توقف تولید و بیکاری کارگران را رقم بزند، ولی بحمدالله با برخورد دستگاه قضایی و پیگیری مسؤولان و مدیران، این مشکل حل شد.
وی ابراز امیدواری کرد که با رفع مشکل کارخانه ماشین سازی تبریز روز به روز شاهد افزایش تولید این مجتمع باشیم.
رئیس قوه قضاییه با اشاره تلویحی به انعقاد بزرگترین قرارداد تاریخ کارخانه ماشین سازی با یک کشور خارجی بعد از مبارزه با فساد در این مجموعه، آن را بیانگر توانایی این مجموعه دانست و گفت: این مجموعه از نظر مکانیکی این توانایی را دارد که 100 درصد تولید را از خودش داشته باشد؛ البته در زمینه اقدامات الکترونیکی ممکن است یک درصدی به استفاده از فناوری‌های دیگر نیاز داشته باشد اما این که کار مکانیکی 100 در صد مربوط به دستان توانای کارگران و متخصصان این منطقه و این کارخانه است، از افتخارات کارخانه ماشین سازی تبریز محسوب می‌شود.
وی خاطرنشان کرد: امیدواریم این کارخانه درخششی که قبل از این واگذاری‌ها داشت، با اقدامات و پیگیری‌هایی صورت گرفته، بیش از پیش داشته باشد. وزراتخانه‌هایی که مسؤول هستند به ویژه وزارت تعاون، کار و رفاه اجتماعی که به گفته استاندار باید اقداماتی را نسبت به برخی از مشکلات انجام دهند، موضوعات مورد نظر را دنبال کنند.
گروه ماشین سازی تبریز یکی از بزرگترین کارخانه‌های شهر تبریز واقع در قراملک است.
این کارخانه تولیدکننده انواع ماشین‌های صنعتی همانند انواع ماشین‌ابزار، کمپرسورهای صنعتی، پمپ‌های آب، الکترو موتور، لیفت تراک، انواع موتورهای دیزلی، ماشین آلات نساجی، ماشین‌های تراش، ماشین‌های فرز، ماشین‌های مته، قطعات ریخته و دستگاه‌های سی ان سی است. این شرکت پس از ماشین‌سازی اراک دومین ماشین‌سازی ایران محسوب می‌شود.
قرارداد ساخت، تکمیل و توسعه کارخانه ماشین‌سازی تبریز با هدف تولید انواع ماشین آلات صنعتی با پیشنهاد و پیگیری‌های وزیر نیروی دولت جمشید آموزگار (مهندس تقی توکلی) در سال ۱۳۴۶ بین ایران و چکسلواکی منعقد شد و این کارخانه از سال ۱۳۵۱ مورد بهره‌برداری قرار گرفت.
در سال‌های بعد بخش‌هایی از شرکت ماشین سازی تبریز از مجموعه ماشین سازی، منفک و به صورت مستقل به فعالیت خود ادامه دادند. این بخش‌ها شامل شرکت ریخته‌گری ماشین‌سازی تبریز و شرکت گسترش صنایع ریلی ایران است.

        اقدامات قضایی ۵۰۰ واحد تولیدی را احیا کرد
      
سیدابراهیم رییسی همچنین در جمع تولیدکنندگان و صنعتگران آذربایجان شرقی در دادگستری تبریز با اشاره به بازدیدش از مجتمع ماشین سازی تبریز و بیان اینکه تنها در آذربایجان شرقی با اقدامات قضایی از تعطیلی ۳۲ واحد تولیدی ممانعت شده است، افزود: تمام کوشش دستگاه قضا، حمایت از تولید و رونق تولید و ممانعت از تعطیلی حتی یک واحد یا کارگاه تولیدی در کشور است و همه تلاش خود را در این راستا به کار می گیریم.
وی اظهار کرد: مجتمع ماشین سازی تبریز از جمله مهم ترین جلوه های صنعتی منطقه است که با خصوصی سازی اشتباه با مشکلاتی مانند کاهش تولید و کارگران و تعطیلی مواجه شد و در نهایت با واگذاری به اهل و ورود قضایی مشکل آن حل شد؛ در خصوصی سازی این مجتمع، شخصی که هیچ آورده و اهلیتی نداشت، ۳۰۰ میلیون دلار ارز را گرفت و در بازار آزاد فروخت، در حالی که اگر اگر ظرفیت تولید آن احیا شود به مانند نگینی می درخشد.
وی ادامه داد: مبنای تعامل دستگاه قضا در ارتباط با حوزه تولید و صنعت و معدن این است که کاری کنیم که واحدهای تولیدی روز به روز رونق شان بیشتر شود.
رییس قوه قضاییه در ادامه با تاکید بر اینکه باید همه دستگاه های اداری و اجرایی و تمام بخش ها به قانون عمل کنند، تشریح کرد: قوانینی که در مجلس تصویب می شوند، تشریفاتی نیستند و باید اجرا شوند تا فضای کسب و کار برای تولیدکنندگان قابل قبول باشد.
وی اضافه کرد: به عنوان مثال اگر تصویب شده که ۴۰ درصد منابع بانکی در اختیار تولید و صنایع و ۲۵ درصد در اختیار بخش کشاورزی قرار گیرد، همه باید دست به دست هم دهند که این قوانین جامه عمل به خود بپوشند و عملیاتی شوند.
وی با اشاره به ضمانت اجرایی احکام برنامه های توسعه نیز گفت: آنچه در قوانین درباره توسعه فضای کسب و کار و رونق تولید آمده، باید به طور جد مورد توجه قرار گیرد و همه باید به تولید اهمیت دهیم؛ برای این منظور هم ضروری است از واردات بی رویه و قاچاق کالا به عنوان موانع اصلی تولید،توسط دستگاه های مختلف مسوول جلوگیری شود.
رییسی با اشاره به مشکلات بیمه ای و مالیاتی تولیدکنندگان گفت: اینها مشکلات قابل توجهی هستند که کار کارشناسی می خواهد و آقای استاندار کارگروهی برای تجمیع دیدگاه های فعالان حوزه تولید و کارشناسان امر در این مورد برای ارجاع به مقام های تصمیم ساز تشکیل می دهد.
وی درباره درخواست تولیدکنندگان و صنعتگران برای اختصاص شعب مخصوص رسیدگی به پرونده هایشان در دادگستری استان نیز اظهار کرد: ما در مرکز مجتمع تخصصی رسیدگی به مفاسد اقتصادی را تشکیل دایم و در استان ها نیز باید شعب تخصصی تشکیل شود و روسای دادگاه ها و قضات باید از کارشناسان اقتصادی امین و متخصص استفاده کنند، زیرا مشورت در رسیدن قاضی به حقیقت کمک بزرگی است.
وی تاکید کرد: با این نگاه معقتدیم پرونده های حوزه تولید و صنعت می تواند در تشکیلات صنفی مورد و در قالب هایی مانند شورای حل اختلاف مورد بررسی قرار گیرد و حل و فصل شود و ما نیز از این رویه استقبال می کنیم، زیرا موجب کاهش ورودی پرونده به دادگستری می شود که مورد تاکید ما هم است.
رییس دستگاه قضا همچنین با اشاره به گلایه تولیدکنندگان و صنعتگران از پیچیده بودن مراحل اداری انجام فعالیت هایشان گفت: ادارات و سازمان ها در اجرای قانون باید پاسخگو باشند و اگر خان های ایجاد شده موجب تاخیرهای غیرمجاز می شود، باید برطرف شوند و تاخیر در انجام امور ارباب رجوع هیچ توجیهی ندارد، زیرا این امر زمینه ساز رواج رشوه است.
وی با تاکید بر اینکه یک صنعتگر و مولد نباید در روند انجام امورش با خان های مختلف مواجه شود، اضافه کرد: بدون شک هبچ کارآفرینی آمادگی برای رشوه دادن ندارد و نظام اداری پیچیده موجب رشوه می شود؛ وقتی وضعیت به صورت پیچیده اداری در می آید، رشوه ایجاد می شود و شفاف سازی و تسهیل دسترسی به مجوز ها آن را از بین می برد.
وی با اشاره به اینکه تسهیل تولید برای تولیدکننده، زمینه شکل گیری روابط ناسالم را کاهش می دهد، گفت: باید بخشی به نام حمایت از تولیدکنندگان ایجاد شود تا تولیدکننده کارش تسیهیل شود.
رییسی با اشاره به مشکلات ناشی از چندنرخی بودن ارز برای حوزه تولید و اشتغال نیز اظهار کرد: دو نرخی یا چند نرخی بودن ارز نیز پرونده هایی در دستگاه قضا دارد و اگر این گونه نبود، ما شاهد این پرونده ها نبودیم و سیاست ها باید به گونه ای باشد که ثبات اقتصادی موجود به تک نرخی شدن ارز بیانجامد.
وی همچنین به مشکلات مربوط به خرید تضمینی گندم نیز اشاره کرد و گفت: این نیز نکته مهمی است و خوشبختانه کشور خودکفایی در گندم را اعلام کرده است، اما با سیاستگذاری های درست باید کاری کرد که این خودکفایی و امنیت غذایی به تهدید تبدیل نشود. از سازمان بازرسی کشور می خواهم که گزارش هایی درباره خرید تضمینی گندم و تهدیدهای ناشی از امنیت غذایی در سراسر کشور تهیه کند.

        رییس قوه قضائیه مبارزه جدی با فساد را راهبرد نظام برشمرد
      
سیدابراهیم رییسی همچنین در جمع روحانیان، نخبگان و خانواده شهدا در تبریز اظهار کرد: اگر فسادی در هر کجای کشور باشد با جدیت برخورد عبرت آمیز خواهد شد.
وی با بیان اینکه هزینه مال نامشروع و دست اندازی به بیت المال برخورد شدید و عبرت آمیز است تا فراموش نشود، گفت: میدان مبارزه با فساد هرگز با ملامت و ایجاد فضای سیاسی حل نمی شود و نمی توان میدان را خالی کرد.
رییسی با بیان اینکه فساد باطل بوده و در هاضمه نظام اسلامی جای نمی گیرد و هوای نفس و دست اندازی به حقوق بیت المال و حق الناس همان است که ماندگاری ندارد، اظهارکرد: در جامعه اسلامی این موضوع ناخویشاند همه است و هیچ کس دست اندازی به حقوق بیت المال را قبول نمی کند و این ناهنجاری ها، تبعیض و ناعدالتی وجود داشته باشد قابل چشم پوشی نیست.
وی ادامه داد: در ۴۰ سال گذشته گام های بزرگی در جهت مبارزه با فساد برداشته شده است و گام دوم انقلاب نیز آینده بسیار روشن و امیدوار کننده ای را در این جهت ترسیم می کند.
وی با بیان خاطره ای از مقام معظم رهبری در زمانی که افتخار خدمت آستان قدس رضوی را داشتند، گفت: اکنون آینده انقلاب را روشن می بینیم و مبارزه با فساد اداری و تبعیض در راس امور است بر این اساس پرچم عدالتی که رهبری و سربازان مخلص نظام افراشتهاند به لطف خدا همچنان پایدار بوده و در جهت ریشه کنی فساد سرفراز خواهد بود. عدالت خواهی و حفظ ارزش های اسلامی راه خود را در کشور محکم ادامه خواهد داد و تردیدی در این خصوص نداریم.
وی همچنین با اشاره به پیشرفت ها صورت گرفته در کشور و اقدامات انجام شده، گفت: در توسعه علوم دانش بنیان و تولید و بخش های مختلف کارهای بسیار بزرگی انجام شده و به نخبگان توجه می شود. توجه به نخبگان و نشست نخبگان با رهبری موجب شده است تا کارهای علمی با جدیت بیشتری دنبال شود.
رییسی قوه قضائیه با تاکید بر اینکه کارگاه ها و کارخانه ها با امیدواری به کارهای خود ادامه دهند، گفت: قوه قضائیه نیز مانع وقفه در کار تولید آنها خواهد شد و هر کجا مشکلی بود به دنبال رفع آن خواهیم بود.
وی همچنین ادامه داد: جنگ اقتصادی و بی رحمانه ای که بر علیه نظام آغاز شده است ناکام خواهد بود چون جوانان مخلص، متدین و بسیجیان در کشور موجب شکست دشمنان انقلاب می شوند و همان طور که رهبری فرمودند، دشمن خواست و نتوانست اما ما خواستیم و توانستیم و اکنون کشور پله های ترقی را طی می کند.
رئیس قوه قضائیه اظهار کرد: اکنون ما به تفکر انقلابی در هر بخشی از کشور نیازمندیم و توانمندی لازم را داریم و بر این اساس راه پیشرفت ایران بسته به دستان جوانان و زنان هست، از این رو تفکری که فکر کند که بیگانگان برای ما کاری انجام می دهند باطل است چون گره گشایی کشور در دست ملت توانای ایران است.
وی با بیان اینکه فضای کشور فضای ایستادگی و مقاومت است و مربوط به امروز و دیروز نیست، خاطرنشان کرد: امام و رهبری همواره فرمودند ما با همه کشورها همکاری خواهیم داشت اما کشورهایی که استعمارگر و زورگور و دشمن هستند در مقابل آنها ایستادگی خواهیم کرد و این راهبرد جمهوری اسلامی است.
رییسی اظهار کرد: مبارزه با فساد تنها مربوط به دستگاه قضایی نیست و باید دستگاه های اجرایی نیر توجه کنند تا با کجی ها و انحرافات مقابله کنند. همه نهادها و دستگاه های حکومت این وظیفه دارند و در این کار ما همه رسانه ها و دستگاه ها را در کنار خود می بینیم و همه باید در مبارزه با فساد توجه کافی را داشته باشند.
رئیس قوه قضائیه همچنین با اشاره به جایگاه شهدا و تجلیل از مقام شهید و خانواده های آنان گفت: خانواده معزز شهدا به خصوص پدران و مادرانی که ۲ شهید و ۳ شهید دادند دین بزرگی بر گردن همه دارند و هر کجا کسانی منصوب به شهدا باشند و پرچم شهادت، ایستادگی، ایثار و شهادت افراشته و نام شهید باشد بدانیم برکت و ارزش های آن بسیار خواهد بود.
وی با اشاره به وصیت شهدا مبنی بر اینکه «مردم بدانید ما برای حفظ ارزش های دینی رفتیم پس نگذارید انقلاب تنها بماند و در جامعه ارزش ها کم رنگ شود»، گفت: اطاعت از این وصیت نامه همه شهیدان وظیفه ما بازماندگان است و این وصیت نامه ها و هدف شهیدان الزام برای همه مسوولان از جمله خود من دارد. حسین (ع) جانش را داد تا جامعه را از جهل براند و جامعه قدرت تعبد و تفکر پیدا کند، اما شهید زدایی را می بینیم که در واقع جهل مدرن است و قدرت رسانه ای غرب و قدرت های بزرگ استعماری از آن حمایت می کنند اما دست برتری با جریان انقلابی است.
وی گفت: خون شهیدان چون متصل است به قدرت لایزال الهی و خون اباعبدالله حسین(ع) ماندگار است و راه شهدا همیشگی خواهد بود اما راهی که خدایی نیست ماندگار نخواهد بود.

        قضات اطلاعات خود را به روزرسانی کنند
      
ابراهیم رئیسی در جمع قضات و کارکنان دادگستری آذربایجان‌شرقی با بیان اینکه قاضی نباید تسلیم فضا و حواشی شود، اظهار داشت: قضات ما باید با ادله، حق و عدل تصمیم گرفته و حکم صادر کنند.
وی برخورداری از علم و دانش را جزو اولویت‌های مهم و اصلی شغل قضاوت برشمرد و با بیان اینکه هیچ کسی نباید در مرحله علم و دانش خود را بی‌نیاز به دانش‌افزایی ببیند، افرود: قضات ما اغلب دارای سطوح عالی علمی هستند و بیشتر آنها تلاش کرده اند تا دانش کلاسیک و عمومی خود را بالا ببرند و باید اذعان کنیم که سطح دانش بین قضات کشور بسیار بالاست.
رئیسی اضافه کرد: شناخت مسائل مختلف به ویژه در حوزه های اقتصادی و اجتماعی از سوی قضات و به‌روزرسانی اطلاعات توسط آنها ضروری است و اگر قاضی در یک موضوعی تخصص ندارد، می‌تواند با متخصصان زبده در رشته های مختلف مشورت کند و نباید از مشورت کردن ابایی داشت و برای به دست آوردن نتیجه خوب و درست باید مشورت و دانش‌افزایی کنند.
وی شناخت موضوع توسط قاضی را مهم و محوری خواند و یادآوری کرد: میزان ارجاع به قاضی زیاد است و ما عمیقاً معتقدیم که کیفیت نباید فدای کمیت در دادگاه ها شود و باید با حوصله به پرونده ها رسیدگی کرد، چون در پرونده های قضایی مو را از ماست کشیدن صبر می‌خواهد که امیرالمومنین(ع) نیز به آن تاکید داشتند.
وی با بیان اینکه پرونده‌هایی که در اولویت و اهمیت بوده و مورد مطالبه عموم هستند باید در سریع‌ترین زمان و با دقت کافی رسیدگی شده و نتیجه آنها به اطلاع عموم برسد، گفت: در دستگاه قضایی باید به بهترین‌ شکل عمل کرد چون با حق‌الله و حق‌الناس مواجه هستیم و مال و جان و آبروی مردم در میان است؛ تشخیص درست و دقیق مسایل و تناسب بین احکام صادره و اتهام و از همه مهم‌تر تصمیم درست گرفتن، کاری بسیار دشوار و سختی است.
رئیسی رسیدگی به حقوق مردم، دعاوی، جرایم و اعمال مجازات‌ها را کاری بس عظیم و دشوار در دستگاه قضایی دانست که انسان را در یک امتحان و آزمون مهم قرار می دهد.
وی اضافه کرد: دریافتن حقایق برای قاضی، کارشناس، وکیل و نیروهای مختلف در ارتباط با دستگاه قضایی از جمله پزشکی قانونی بسیار تاثیرگذار و محوری است چون همواره در چنین مسایلی عده ای تلاش دارند تا باطل را حق و حق را باطل جلوه دهند و با فضاسازی دست به این کارها می‌زنند که در چنین فضایی قضات باید غبارها را کنار بزنند تا حقایق روشن شود.
رئیسی، حقیقت‌یابی و استفاده از تقوای الهی برای تشخیص حق از باطل را از ابزارهای یک قاضی درستکار برشمرد و ادامه داد: ظرفیت هر قاضی به مثابه سرمایه اوست و کسی ظرفیت دارد که عرصه بندگی خدا را ترک نکرده و در همه حال عبد و بنده و مطیع امر خدا باشد.
وی ادامه داد: اگر قضاوت صرفاً بر اساس کار اداری باشد دیگر انتظار عشق در این شغل نباید داشته باشیم زیرا گاها افرادی هستند که ساعت ۱۴ کار را تمام کرده و ارباب رجوعی که از مسیرهای دور آمده را نمی‌بینند که این افراد عاشق محسوب نمی‌ شوند.
رئیس دستگاه قضائی کشوربا بیان اینکه اهمیت کار قضاوت بسیار زیاد است، گفت: همه باید توجه داشته باشند که برخورد با تخلف باعث تقویت دستگاه قضایی است و آنچه که آبروی دستگاه قضایی را تقویت می‌کند همین برخوردهای قاطع با متخلفان است.
رئیسی به ادامه فعالیت های شوراهای حل اختلاف تاکید و اضافه کرد: این شوراها جایگاه قانونی دارند و باید تقویت شوند، اما این مجموعه ها از ابتدا به صورت افتخاری بسته شد که سپس صلاحیت آنها تغییر یافت و ما نیز پیشنهادات قطعی برای کارکنان شورای حل اختلاف را به مجلس ارائه خواهیم کرد.
وی تصریح کرد: سیاست ما ادامه راه قدرتمند در شوراهای حل اختلاف است.
رئیسی برگزاری جلسات و دیدارهای مردمی در مساجد، رفع سیستم واسطه پیدا کردن و زنگ زدن یک آشنا را از اولویت‌ها و توصیه های خود به روسای دادگستری ها بیان کرد و افزود: مدیران قوه قضائیه باید هفته‌ای یک بار با ارباب رجوع دیدار داشته باشند.

        بسترهای فسادزا در خصوصی‌سازی باید رفع شود
      
رئیسی همچنین در جلسه شورای اداری آذربایجان‌شرقی افزود: برای حل مشکل بخش خصوصی باید ابتدا ساختار خصوصی سازی که با مشکلی جدی مواجه است اصلاح شود و این ساختار طوری تعریف شود که بسترهای فسادزا را از بین ببرد.
وی با بیان اینکه قوه قضائیه، دولت و رسانه را در مبارزه با فساد در کنار خود می‌بیند، اظهار داشت: هیچ کارآفرین، سرمایه‌گذار، صنعتگر و کاسبی آماده رشوه دادن به دستگاهی نیست و آنچه منجر به رشوه می‌شود بروکراسی اداری و سخت کردن کارهای اداری است.
رئیس قوه قضائیه، با بیان اینکه با طولانی شدن روند انجام کار، خان‌ها ایجاد می‌شود، اظهار داشت: این روند فرد را به سمت پیدا کردن آشنا و دادن رشوه سوق می دهد در حالی که باید راه را برای سرمایه گذاری افراد هموار و سهل کرد.
رئیسی، با اشاره به اینکه عدالت بهترین شاخص اجرای قانون است، ادامه داد: فساد به معنای چوب لای چرخ تولید گذاشتن بوده و برخورد با آن به معنای هموار کردن رونق تولید است.در ذات نظام، مبارزه با فساد است و این حرکت سیاسی و موسمی نبوده و هیچ مجلس، دولت و دستگاه قضایی نمی‌تواند در مقابله با فساد بی‌تفاوت باشد زیرا در شان یک مدیر نیست که در مبارزه با فساد بی‌تفاوت عمل کند و اصلا آن فرد مدیر نیست.
رئیس قوه قضائیه با تاکید بر بستن منافذی که منجر به فساد می‌شود، گفت: کارخانه‌ای در کشور وجود داشت که مدیر آن از ۳ ماه قبل کارخانه را بسته، کارگران را بیکار کرده و مواد خام را در بازار آزاد به فروش می رساند که قوه قضائیه در این خصوص به خوبی وارد عمل شد و با آن برخورد کرد.
رئیسی با بیان اینکه نباید هیچ مدیر کارگاه و کارخانه‌ای احساس کند که بدون پشتوانه است، افزود: توانمندسازی بخش خصوصی وظیفه اصلی دولت است و قوه قضائیه نیز تاکنون ۵۰۰ کارخانه را در سطح کشور احیا کرده و به چرخه تولید برگردانده که از این تعداد ۳۲ کارخانه مربوط به استان آذربایجان شرقی است.
وی با تاکید بر توجه مدیران به قانون و قانون گرایی، گفت: کشور در مسیر انتخابات است و هر روز یک حزب و سیاست پای کار می‌آید که اگر مبتنی بر قانون باشد هیچ مشکلی پیش نمی‌آید.
رئیس قوه قضائیه همچنین با تاکید بر نظارت درون‌ سازمانی قبل از نظارت برون سازمانی، گفت: نظارت‌های کمکی به مدیران در دیوان‌ها انجام می‌ شود ولی اصل نظارت در خود دستگاه‌ها باید انجام شود. دشمن با تمام ظرفیت برای ضربه زدن به جمهوری اسلامی ایران وارد عمل شده است و اراده مردم در دفاع از نظام نقشه آن ها را نقش بر آب کرده است.
وی اظهار داشت: اکنون تلاش می شود با وجود مشکلات متعدد دست به دشمن دراز نکنیم و دشمن نیز موضوع را فهمیده است و با اراده ملت و مسئولان در مقابل این فشارها ایستادگی خواهیم کرد به طوریکه هم اکنون امید مردمی بیشتر از پیش شده است.
رئیس قوه قضائیه گفت: هر کس در هر مقامی و جایگاهی بخواهد یا نخواهد، بداند یا نداند مردم را مایوس کند، در جهت راهبرد دشمن و هر کس دانسته یا ندانسته با حرفش امید در بین مردم ایجاد کند در راهبرد نظام مقدس جمهوری اسلامی حرکت کرده است.
رئیسی، ادامه داد: شناسایی پرونده‌هایی که به دغدغه مردم تبدیل شده است را جمع کرده و در سریع‌ترین زمان اقدام به حل آن ها خواهد شد و در این راستا باید دغدغه‌مندان را نیز در جریان کار گذاشت. باید نسبت به تغییر کاربری در جهادکشاورزی دقت شود زیرا قانون به جهادکشاورزی اختیارات لازم داده است و یک منفذ قانونی وجود دارد که باید بسته شود تا اجازه سوءاستفاده از سودجویان گرفته شود.
رئیس قوه قضائیه در صدر هیاتی بلندپایه از معاونان و رئیسان دستگاه قضا وارد تبریز شد، پیش از حضور در نشست شورای اداری استان آذربایجان شرقی، در گلزار شهدا حضور یافت، از شرکت ماشین سازی دیدن و در نشست های جداگانه در جمع صنعتگران، نخبگان و کارکنان دستگاه قضا در استان سخنرانی کرد.
