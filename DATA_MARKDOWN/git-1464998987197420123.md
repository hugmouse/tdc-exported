
# മഹാരാഷ്ട്രയിൽ രാഷ്ട്രീയ വഴിത്തിരിവ്;  അടുത്ത മുഖ്യമന്ത്രി ശിവസേനയിൽ നിന്നായിരിക്കും: പാർട്ടി വക്താവ് സഞ്ജയ് റാവത്ത്

Published at: **2019-11-05T11:53:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/india/news/sanjay-raut-says-next-maharashtra-cm-will-be-from-shiv-sena)

മുംബൈ: ബിജെപി-ശിവസേന പിടിവലിയിൽ സർക്കാർ രൂപവത്കരണം വൈകുന്ന മഹാരാഷ്ട്രയിൽ രാഷ്ട്രീയ വഴിത്തിരിവെന്ന് സൂചന. അടുത്ത മുഖ്യമന്ത്രി ശിവസേനയിൽ നിന്നായിരിക്കുമെന്ന് പാർട്ടി വക്താവ് സഞ്ജയ് റാവത്ത് ആവർത്തിച്ചു വ്യക്തമാക്കി. ശിവസേനയിൽ നിന്ന് തന്നെയായിരിക്കും മുഖ്യമന്ത്രി. മഹാരാഷ്ട്ര രാഷ്ട്രീയവും രാഷ്ട്രീയസമവാക്യവും മാറുകയാണ്. നിങ്ങൾക്ക് അത് കാണാം. ഈ ബഹളം ഒരു നാടകമായി കാണണ്ട. നീതിക്കും അവകാശത്തിനുമായുള്ള പോരാട്ടത്തിൽ വിജയം ഞങ്ങളുടേത് തന്നെയായിരിക്കും-റാവത്ത് വാർത്താ ഏജൻസിയായ എഎൻഐയോട് പറഞ്ഞു. 
മുഖ്യമന്ത്രിയെ തീരുമാനിക്കുക സംസ്ഥാനത്ത് തന്നെയായിരിക്കും. എൻസിപിയുമായി കൈകോർക്കുകയും ശരദ് പവാർ മുഖ്യമന്ത്രിയാകുകയും ചെയ്യുമോ എന്ന ചോദ്യത്തിന് അതുണ്ടാവില്ലെന്നായിരുന്നു അദ്ദേഹത്തിന്റെ മറുപടി. സത്യപ്രതിജ്ഞ വൈകാതെ വൈകാതെയുണ്ടാകും. സത്യപ്രതിജ്ഞ ആരുടെയും കുത്തകയല്ലെന്നും അദ്ദേം ബിജെപിയെ പേരെടുത്ത് പരാമർശിക്കാതെ പറഞ്ഞു.
തിരഞ്ഞെടുപ്പ് ഫലം പുറത്തുവന്ന് 12 ദിവസമായിട്ടും സർക്കാർ എന്ന് നിലവിൽ വരുമെന്ന് ഇപ്പോഴും വ്യക്തമല്ല. ശനിയാഴ്ച നിലവിലെ നിയമസഭയുടെ കാലാവധി അവസാനിക്കും. 288 അംഗ സഭയിൽ ബിജെപിക്ക് 105 സീറ്റാണുള്ളത്. കേവല ഭൂരിപക്ഷത്തിന് 145 പേരുടെ പിന്തുണ വേണം. രണ്ടാം സ്ഥാനത്തുള്ള ശിവസേനയ്ക്ക് 56 സീറ്റുണ്ട്. എൻസിപിക്ക് 54 സീറ്റും കോൺഗ്രസിന് 44 സീറ്റുമുണ്ട്.
സ്വതന്ത്രരും ചെറുപാർട്ടികൾക്കുമായി 29 എംഎൽഎമാരുണ്ട്. ഇവരുടെ പിന്തുണ മുഴുവൻ സമാഹരിച്ചാലും ബിജെപിക്ക് സർക്കാരുണ്ടാക്കാനാകില്ല. മുഖ്യമന്ത്രി സ്ഥാനം രണ്ടര വർഷം വീതം പങ്കുവെക്കണമെന്നാണ് ശിവസേനയുടെ ഉപാധി ബിജെപി അംഗീകരിക്കാൻ തയ്യാറല്ല. ഇതോടെയാണ് പ്രതിസന്ധി ഉടലെടുത്തത്. 
