
# 'మా ఎమ్మెల్యే, మా ముఖ్యమంత్రి'

Published at: **2019-11-05T09:12:04+00:00**

Author: ****

Original: [Andhrajyothy](https://www.andhrajyothy.com/artical?SID=946994)

ADVT
ముంబై: మహారాష్ట్రలో అధికారం కోసం తలెత్తిన 'జగడం' ఓవైపు కొనసాగుతుండగా, ఆదిత్య థాకరేనే మా ముఖ్యమంత్రి అంటూ ఆయనకు మద్దతుగా మరోసారి ముంబైలో పోస్టర్లు వెలిశాయి. తుదుపరి ముఖ్యమంత్రిగా ఆదిత్య థాకరేను పేర్కొంటూ థాకరే కుటుంబసభ్యుల నివాసమైన 'మాతోశ్రీ' వెలుపల మంగళవారంనాడు కొన్ని పోస్టర్లు ప్రత్యక్షమయ్యాయి. శివసేన కార్పొరేటర్ హాజీ హలీం ఖాన్ ఆ పోస్టర్లు ఏర్పాటు చేశారు. వోర్లి ఎమ్మెల్యే ఆదిత్య థాకరే ఉన్న ఈ పోస్టర్లపై 'మై ఎమ్మెల్యే, మై చీప్ మినిస్టర్' అని రాసి ఉంది.
 
ఇదే తరహా పోస్టర్లు ఎన్నికల ఫలితాలు వెలువడిన మరుసటి రోజైన అక్టోబర్ 25న వోర్లిలో శివసేన మద్దతుదారులు ఏర్పాటు చేశారు. బీజేపీ-శివసేన కూటమి 161 సీట్లలో గెలిచి ప్రభుత్వానికి అవసరమైన సంపూర్ణ మెజారిటీని సాధించాయి. అయితే తమకు లోక్‌సభ ఎన్నికల పొత్తుకు ముందే అసెంబ్లీ ఎన్నికలకు సంబంధించి '50-50' ఫార్ములా అమలుకు బీజేపీ హామీ ఇచ్చిందని, ఆ ప్రకారం సీఎం పదవికి కూడా చెరో రెండున్నరేళ్లు పంచుకోవాల్సిందేనని శివసేన పట్టుబట్టింది. అలాంటి హామీ ఏదీ ఇవ్వలేదని, సీఎం సీటు పంచుకోవడం కుదరదని బీజేపీ తోసిపుచ్చింది. తానే రెండోసారి సీఎం పగ్గాలు చేపడతానని కూడా ఆపద్ధర్మ ముఖ్యమంత్రి దేవేంద్ర ఫడ్నవిస్ ప్రకటించారు. శివసేన సైతం ఏమాత్రం వెనక్కి తగ్గకుండా తమకు 170 మంది సభ్యుల బలం ఉందని, శివసేన లేకుండా బీజేపీ ప్రభుత్వం ఏర్పాటు చేసి అసెంబ్లీలో మెజారిటీ నిరూపించుకోలేకపోతే రెండో పెద్ద పార్టీగా తాము ప్రభుత్వం ఏర్పాటు చేయడానికి సిద్ధమని ప్రకటించింది. దీంతో గత 13 రోజులుగా కొత్త ప్రభుత్వం ఏర్పాటుపై ప్రతిష్ఠంభన కొనసాగుతోంది.
