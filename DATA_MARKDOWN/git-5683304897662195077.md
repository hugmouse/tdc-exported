
# കേരളത്തിൽ 150 ൽ ഏറെ സജീവ മാവോയിസ്റ്റ് അർബൻ സെല്ലുകൾ

Published at: **2019-11-05T21:14:00+00:00**

Author: **https://www.facebook.com/manoramaonline**

Original: [ManoramaOnline](https://www.manoramaonline.com/news/latest-news/2019/11/05/maist-urban-cells-in-kerala.html?utm_source=dlvr.it&utm_medium=twitter)

പാലക്കാട് ∙ നഗരപ്രദേശങ്ങൾ കേന്ദ്രീകരിച്ച് സംസ്ഥാനത്ത് 150 ൽ  ഏറെ മാവോയിസ്റ്റ് അർബൻ സെല്ലുകൾ സജീവമെന്ന് രഹസ്യാന്വേഷണ ഏജൻസികൾ. വിവിധ കൂട്ടായ്മകൾ, മുൻനിര സംഘടനകൾ എന്നിവയുടെ പേരിൽ അർബൻ മാവോയിസ്റ്റുകൾ പ്രവർത്തനം നടത്തുന്നതായാണ് കേന്ദ്ര, സംസ്ഥാന ഇന്റലിജൻസ്, ആഭ്യന്തരസുരക്ഷാ വിഭാഗം തുടങ്ങിയവയുടെ റിപ്പോർട്ട്.
നാലു വർഷം മുൻപ് നീറ്റാ ജലാറ്റിൻ.  തൃശൂർ പാലിയേക്കര, പാലക്കാട് കെഎഫ് സി തുടങ്ങിയ സ്ഥാപനങ്ങൾക്കതിരെ തുടർച്ചയായ അക്രമങ്ങളെ തുടർന്നാണ് അർബൻ സെല്ലുകളക്കുറിച്ച് പൊലീസിന് വ്യക്തമായ സൂചന ലഭിച്ചത്. തിരുവനന്തപുരം, കൊച്ചി, തൃശൂർ, പാലക്കാട്, കോഴിക്കോട് നഗരങ്ങൾ കേന്ദ്രീകരിച്ചാണ് പ്രധ‍ാനമായും സെല്ലുകളെങ്കിലും ഇവയിലെ പ്രവർത്തകരെ വ്യക്തമായി തിരിച്ചറിയാൻ കഴിയില്ലെന്നത് പൊലീസിനെ കുഴക്കുന്നു.
സംസ്ഥാനത്ത് മിക്ക വിഭാഗങ്ങൾക്കും ശക്തമായ സംഘടനകളുളളതിനാൽ രാജ്യത്തെ മറ്റുനഗരങ്ങളെക്കാൾ കൂടുതൽ വികേന്ദ്രീകൃതമാണ് കേരളത്തിൽ അർബൻ മാവോയിസ്റ്റ് സംവിധാനമെന്നാണ് ഏജൻസികൾ നൽകുന്ന സൂചന. മുൻനിര സംഘടനകളിലും ഇവർ സജീവമാകുന്നുണ്ട. സർക്കാർ ജീവനക്കാർക്കിടയിലും ഇതിന് വേരുള്ളതായി നേരത്തേ റിപ്പോർട്ട് ചെയ്തിട്ടുണ്ട്.
കോഴിക്കോട് സംഭവത്തോടെ ഇവരിൽ പലരും നിരീക്ഷണത്തിലാണ്. മാവോയിസ്റ്റുകളുടെ പേരിൽ പൊലീസ് തങ്ങളെ അനാവശ്യമായി നിരീക്ഷിക്കുകയും പിൻതുടരുകയും ചെയ്യുന്നതായാണ് മുൻനിര സംഘടനാനേതാക്കളുടെ ആരോപണം. ഭരണത്തിലുള്ള അസംതൃപ്തി, അഴിമതി, അനീതി എന്നിവയാണ് സെല്ലുകളുടെ രൂപീകരണ ഘടകങ്ങളായി കാണുന്നത്.
സമൂഹമാധ്യമങ്ങളിലൂടെയാണ് പ്രധാനമായും ഇവർ തമ്മിലുള്ള ആശയവിനിമയം. വനം കേന്ദ്രികരിച്ചുള്ള മാവോയിസ്റ്റുകളുമായി ഇവർക്ക് എന്തെങ്കിലും ബന്ധം കണ്ടെത്താനായിട്ടില്ലെന്നതിനാൽ സംഘടനാ മേഖലാ, കേന്ദ്രകമ്മിറ്റികൾ നേരിട്ട് സന്ദേശം കൈമാറുന്നതായാണ് നിഗമനം. അർബൻസെൽ അംഗങ്ങൾ തങ്ങൾക്കു തൊട്ടുമുകളിലുളള നേതാവിനെക്കുറിച്ചുമാത്രമേ അറിയൂ. തുടർന്നുളള നേതൃത്വത്തെക്കുറിച്ച് അവർ അജ്ഞരാണ്. നിലവിലുള്ള നഗരസെല്ലുകളിലെ 50 പേർ സംഘടനാ അംഗങ്ങളാണെന്നും പൊലീസ് പറയുന്നു. 
കോഴിക്കോട് രണ്ടു സിപിഎം പ്രവർത്തകരെ യുഎപിഎ നിയമം ചുമത്തി അറസ്റ്റുചെയ്തതും അർബൻ സെൽ പ്രവർത്തകർ എന്ന പേരിലാണ്. ഇവർ താഴേക്കിടയിലുള്ള പ്രവർത്തകരാണെന്നാണ് പൊലീസിന്റെ പ്രാഥമിക റിപ്പോർട്ട്.
