
# بازگشت آرامش به «منصوریان»؛ ذوب‌آهن برنده نبرد قعرنشینان

Published at: **2019-11-01T20:00:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619276/%D8%A8%D8%A7%D8%B2%DA%AF%D8%B4%D8%AA-%D8%A2%D8%B1%D8%A7%D9%85%D8%B4-%D8%A8%D9%87-%D9%85%D9%86%D8%B5%D9%88%D8%B1%DB%8C%D8%A7%D9%86-%D8%B0%D9%88%D8%A8%E2%80%8C%D8%A2%D9%87%D9%86-%D8%A8%D8%B1%D9%86%D8%AF%D9%87-%D9%86%D8%A8%D8%B1%D8%AF-%D9%82%D8%B9%D8%B1%D9%86%D8%B4%DB%8C%D9%86%D8%A7%D9%86)


        تیم فوتبال ذوب‌آهن در هفته نهم رقابت‌های لیگ برتر در دیداری خانگی موفق شد تا با ۲ گل از سد شاهین شهرداری بوشهر قعرنشین بگذرد تا «علیرضا منصوریان» کمی روی خوشی را ببیند.
      

        آفتاب‌‌نیوز :
      
تیم‌های ذوب‌آهن و شاهین شهرداری بوشهر امروز (جمعه) از ساعت ۱۸ در ورزشگاه فولادشهر اصفهان به مصاف یکدیگر رفتند؛ دیداری که برای «علیرضا منصوریان» سرمربی ذوبی‌ها که تا اینجای کار نتایج ناامیدکننده‌ای کسب کرده همچون آخرین شانس ماندن روی نیمکت این تیم محسوب می‌شد.
در سوی مقابل نماینده بوشهر نیز در حالی پا به فولادشهر گذاشت که هفته گذشته در ورزشگاه خانگی با شکست تحقیرآمیز ۵ بر صفر مقابل پرسولیس مغلوب شده بود.
تا پیش از این بازی، ذوب‌آهن با کسب ۴ و شاهین شهرداری با یک امتیاز از هشت بازی ابتدایی خود در فصل جدید لیگ برتر، به ترتیب در جایگاه چهاردم و شانزدهم جدول ۱۶ تیمی قرار داشتند.
«میلاد فخرالدینی» که در دقیقه ۹ دیدار از سوی «سیدعلی اصغر مومنی» قاضی میدان با کارت زرد جریمه شده بود، در دقیقه ۳۰ موفق شد نخستین گل را برای شاگردان منصوریان به ثمر برساند تا نیمه نخست با همین تک گل به اتمام برسد.
در نیمه دوم این دیدار نیز «امیر ارسلان مطهری» در دقیقه ۷۲ موفق شد تا گل دوم ذوب را به ثمر برساند.
ذوب آهن
معراج اسماعیلی، محمد نژادمهدی، هادی محمدی، میلاد فخرالدینی، مهران درخشان مهر (دقیقه ۲۰- زبیر نیک نفس)، حمید بوحمدان، قاسم حدادی‌فر، مهدی مهدی‌پور، دانیال اسماعیلی‌فر، احسان پهلوان و امیرارسلان مطهری
سرمربی: علیرضا منصوریان
شاهین شهرداری بوشهر
ماکسیما کویلیتایا، مرتضی غلامعلی تبار، میلاد صارمی، سلمان بحرانی، بهروز نوروزی فرد، لوکا گادرانی، پیمان شیرزادی، حسین مالکی، حسن نجفی، محمدصادق بارانی و سعید کریمی
سرمربی: مهرداد کریمیان
