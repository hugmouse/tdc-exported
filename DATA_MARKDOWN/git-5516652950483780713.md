
# Τις πληγείσες περιοχές από την κακοκαιρία επισκέφτηκαν αντιδήμαρχοι του Δήμου Ρόδου

Published at: **2019-11-05T18:46:34+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425246/tis-plhgeises-perioxes-apo-thn-kakokairia-episkefthkan-antidhmarxoi-toy-dhmoy-rodoy)


        Σε δελτίο Τύπου που εξέδωσε ο Δήμος Ρόδου αναφέρει τα εξής:
      
Με εντολή του Δημάρχου Ρόδου κ. Αντώνη Καμπουράκη, ο οποίος βρίσκεται στο Λονδίνο, στην διεθνή έκθεση τουρισμού WorId Travel Market 2019, στελέχη της δημοτικής αρχής επισκέφτηκαν σήμερα τις πληγείσες περιοχές, από την κακοκαιρία που έπληξε το νησί μας και βρέθηκαν δίπλα σε πολίτες που δοκιμάστηκαν από τις έντονες βροχοπτώσεις.
Ο κ. Καμπουράκης, ενημερωνόταν συνεχώς από τους στενούς συνεργάτες του, για την εξέλιξη των καιρικών φαινομένων και την κατάσταση που επικρατούσε στις περιοχές που βρέθηκαν στο στόχαστρο των έντονων βροχοπτώσεων και έδωσε σαφείς οδηγίες για την αντιμετώπιση των ζημιών.
Κλιμάκιο της δημοτικής αρχής, αποτελούμενο από τους αντιδημάρχους δημόσιας υγείας και κοινωνικής πολιτικής και δημαρχεύοντα κ. Γιώργο Τριάντο, οικονομικών, προσόδων και ενεργειακών επενδύσεων κ. Τηλέμαχο Καμπούρη και πολιτικής προστασίας, επιχειρησιακής ετοιμότητας και των δημοτικών ενοτήτων Ατταβύρου και Καμείρου κ. Νεκτάριο Φλοσκάκη, επισκέφτηκαν τα Αφάντου, τα Στεγνά, τα Κολύμπια και τον Αρχάγγελο, περιοχές που δοκιμάστηκαν έντονα από τις πρόσφατες βροχοπτώσεις.
Οι αντιδήμαρχοι κ. Τριάντος, κ. Καμπούρης και κ. Φλοσκάκης σε συνεργασία με τους αντιδημάρχους των δημοτικών ενοτήτων Αφάντου και Πεταλούδων κ. Τάσο Σπανό και Αρχαγγέλου, Καλλιθέας και Ιαλυσού κ. Γιώργο Πατσάη, αλλά και τους προέδρους των δημοτικών κοινοτήτων Αρχαγγέλου κ. Νίκο Διμέλλη και Αφάντου κ. Γιώργο Μπακίρη, πραγματοποίησαν αυτοψία, μετέβηκαν στα σπίτια που πλημμύρισαν από τις βροχοπτώσεις, είδαν από κοντά την κατάσταση που επικρατεί στα ρέματα και συνομίλησαν με τους κατοίκους των περιοχών, που οι περιουσίες τους, κινδύνεψαν από την κακοκαιρία, και δόθηκαν οι απαραίτητες οδηγίες για την αντιμετώπιση των ζημιών που έγιναν, καθώς και για την πρόληψη ενόψει της επιδείνωσης των καιρικών φαινομένων και του επικείμενου χειμώνα.
Από την πρώτη στιγμή, όλη η δημοτική μηχανή, που βρισκόταν σε ετοιμότητα και με την συνδρομή της Περιφέρειας Νοτίου Αιγαίου, ξεκίνησε την προσπάθεια με όλα τα μέσα που διαθέτει και το έμψυχο υλικό για άμεση αποκατάσταση των ζημιών, που υπέστησαν οι περιοχές του νησιού μας, από τις έντονες βροχοπτώσεις.
Όπως διαβεβαίωσαν οι αντιδήμαρχοι, ο Δήμος Ρόδου σε συνεργασία με την Περιφέρεια Νοτίου Αιγαίου, θα καταβάλει κάθε δυνατή προσπάθεια, για την ολική αποκατάσταση των ζημιών που προκλήθηκαν από τις ισχυρές βροχοπτώσεις, το συντομότερο δυνατόν.
