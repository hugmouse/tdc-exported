
# بلیت هواپیما ارزان می‌شود؟

Published at: **2019-11-07T06:21:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620294/%D8%A8%D9%84%DB%8C%D8%AA-%D9%87%D9%88%D8%A7%D9%BE%DB%8C%D9%85%D8%A7-%D8%A7%D8%B1%D8%B2%D8%A7%D9%86-%D9%85%DB%8C%E2%80%8C%D8%B4%D9%88%D8%AF)


        دبیر انجمن شرکت‌های هواپیمایی اعلام کرد: قیمت بلیت هواپیما قطعا از دامنه جدید تعیین شده فراتر نخواهد رفت و شناور بودن نرخ آن، عاملی برای ارزان‌تر شدن قیمت بلیت هواپیما در روزهای مختلف شده است و مردم اگر می‌خواهند ارزان‌تر با هواپیما سفر کنند، بلیت‌های دقیقه نودی نخرند.
      

        آفتاب‌‌نیوز :
      
مقصود اسعدی سامانی اظهار کرد: قیمت بلیت هواپیما با توجه به ثبات نرخ ارز قطعا تغییری نخواهد کرد و بالاتر نمی‌رود اما اگر مردم بلیت هواپیمای خود را دقیقه نود خریداری نکنند و سفرهای هوایی‌شان را از قبل مدیریت و برنامه‌ریزی کنند، قطعا می‌توانند از حداقل قیمت‌های درج شده در جدول دامنه نرخ‌های تعیین شده جدید بهره‌مند شوند.
وی با بیان اینکه با توجه به قرار داشتن در فصل پاییز و کاهش تقاضا قیمت بلیت هواپیما ارزان‌تر می شود اما دامنه قیمتی تعیین شده، تغییری نمی‌کند، افزود: به عنوان مثال قیمت بلیت پرواز روز سه‌شنبه تهران-مشهد حدود ۶۸۰ هزار تومان بود که این عدد در روز جمعه به حدود ۱۹۸ هزار تومان می‌رسد و همین مسئله نشان می‌دهد مردم برای انجام سفرهای هوایی باید از قبل برنامه‌ریزی کرده و نسبت به خرید بلیت هواپیما اقدام کنند.
دبیر انجمن شرکت‌های هواپیمایی با بیان اینکه قیمت‌های جدید بلیت هواپیما که اخیرا نرخ‌نامه آن اعلام شد، ارزان‌تر هم نخواهد شد اما با توجه به شناور بودن قیمت‌ها در دامنه قیمتی اعلام شده، به گونه‌ای تلاش کرده‌ایم تا آن‌هایی که بلیت هواپیمای خود را از قبل تهیه کرده و مدیریت وبرنامه‌ریزی سفر کرده‌اند بتوانند به قیمت‌های پایین‌تری دسترسی پیدا کنند.
اسعدی سامانی گفت: نظارت بر ایرلاین‌ها همچنان ادامه دارد و قیمت‌های بلیت هواپیما در سفرهای داخلی تابع نرخ‌های اعلام شده است، اما باید گفت که مردم اگر از قبل بلیت هواپیما تهیه کنند ایرلاین و شرکت مورد نظر می‌توانند برنامه‌ریزی سفر بیشتر و بهتری داشته باشند اما هنگامی که مسافر نباشد هم ایرلاین و هواپیما برنامه‌ریزی شده مجبورند، این سفر را با همان هزینه‌های ثابت هر ایرلاین انجام دهند.
