
# تبعات قطع ارز دولتی دارو/تیر خلاص بر بدنه نیمه جان صنعت داروسازی

Published at: **2019-11-06T18:40:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545315.html/%D8%AA%D8%A8%D8%B9%D8%A7%D8%AA-%D9%82%D8%B7%D8%B9-%D8%A7%D8%B1%D8%B2-%D8%AF%D9%88%D9%84%D8%AA%DB%8C-%D8%AF%D8%A7%D8%B1%D9%88-%D8%AA%DB%8C%D8%B1-%D8%AE%D9%84%D8%A7%D8%B5-%D8%A8%D8%B1-%D8%A8%D8%AF%D9%86%D9%87-%D9%86%DB%8C%D9%85%D9%87-%D8%AC%D8%A7%D9%86-%D8%B5%D9%86%D8%B9%D8%AA-%D8%AF%D8%A7%D8%B1%D9%88%D8%B3%D8%A7%D8%B2%DB%8C)

رئیس انجمن اقتصاد سلامت ایران، نسبت به تبعات رها شدن دارو از ارز دولتی هشدار داد و گفت: تولید دارو با ارز غیر رسمی، تیر خلاص بر بدنه نیمه جان صنعت داروسازی کشور خواهد بود.
به گزارش شبکه اطلاع رسانی راه دانا؛  به آسیب ها و تبعات تولید دارو با ارز آزاد اشاره کرد و افزود: متاسفانه شرایط اقتصادی کشور به گونه ای است که یک اشکال و انحراف اقتصادی پایه گذاری می شود و همه صاحب نظران و متخصصان امر، خطرات این انحراف را بازگو می کنند، اما توجهی به آن نمی شود. در نتیجه این انحراف به شکل جریان غالب در می آید و همه سعی می کنند خود را با آن تطبیق دهند.
وی با عنوان این مطلب که اصلا قرار نیست نرخ ارز همین ۱۲ هزار یا ۱۵ هزار تومان باشد، گفت: ابتدا باید این پرسش را مطرح کرد که این نرخ ارز از کجا آمده است و در این افزایش قیمت ارز، چه رازها و سواستفاده هایی پنهان شده است.
واعظ مهدوی با اشاره به کاهش قدرت خرید حقوق بگیران، کارگران، کارمندان و...، به دنبال افزایش نرخ ارز در این سال ها، افزود: سطح رفاه عمومی به شدت نزول کرده و شاهد نارضایتی های اجتماعی هستیم که در اثر شکل گیری مشکلات اقتصادی به وجود آمده است. 
وی، به وجود آمدن چنین شرایطی در کشور را باعث خوشنودی دشمنان نظام جمهوری اسلامی دانست و گفت: دشمنان نظام، از کانال کسانی که دنبال این راهبردها هستند، می خواهند به مقاصد خود برسند. 
واعظ مهدوی ادامه داد: اگر به اخبار برخی روزنامه ها در اواخر سال ۹۶ نگاه کنید، می بینید که دائما به دولت توصیه می کردند از روش های تعیین نرخ ارز کناره گیری کند و اجازه دهد قیمت ارز واقعی شود. زیرا، معتقد بودند که با این شیوه همه مشکلات کشور حل شده و واردات کاهش خواهد یافت، تولید رونق خواهد گرفت و...، و به طور کلی درهای سبز به دولت نشان می دادند. نهایتا اواخر سال ۹۶ و اوائل سال ۹۷، اتفاقاتی رخ داد که باعث افزایش نرخ ارز کردید. 
رئیس انجمن اقتصاد سلامت ایران، گفت: ماجرای ارز دارو، یکی از صدها مشکلی است که در اثر افزایش نرخ ارز بر کشور حاکم شده است. زیرا، همه صنایع دچار بحران شده اند.
واعظ مهدوی، با طرح این سئوال که با آزاد شدن نرخ ارز در مورد دارو چه اتفاقی می افتد، افزود: بالا رفتن نرخ ارز، عارضه نامطلوب برای کشور است. دولت باید برای کاهش نرخ ارز تلاش کند، زیرا همین ارز ۴۲۰۰ تومانی هم برای صنایع زیاد است. 
وی ادامه داد: سال ها قیمت دارو ارزان بود، حتی به نرخ این زمان که ارز دارو از ۱۰۰۰ تومان به ۴۲۰۰ تومان رسیده است، دولت نتوانسته قیمت داروهای تولید داخل را واقعی کند.  
واعظ مهدوی افزود: اگر قرار باشد ارز ۴۲۰۰ تومانی به ۱۲ هزار تومان برسد، بسیار زیان آور تر خواهد بود و قدرت ادامه تولید داخل را نخواهند داشت. 
وی با عنوان این مطلب که مشکل صنعت داروسازی کشور نبود نقدینگی است، گفت: در صورت افزایش نرخ ارز، بحران نقدینگی صنعت داروسازی تشدید خواهد شد.
واعظ مهدوی، به پیش فاکتورهای مصرف ارز رسمی اشاره کرد و افزود: بررسی ها نشان می دهد از مجموع پیش فاکتورهای صادر شده بیش از ۶۰ درصد عمل نشده است. زیرا، شرکت های دارویی نقدینگی برای گشایش ارزی ندارند. 
به گزارش مهر، وی ادامه داد: اگر ارز دارو آزاد شود، به نفع وارد کنندگان خواهد بود. زیرا، وارداتی ها معاف از قیمت گذاری هستند. به طوری که بررسی ها نشان داده است قیمت داروهای وارداتی در ایران، گران تر از بازار ترکیه، ژاپن، امارات متحده عربی و...، است. زیرا، پیش فاکتورهای واقعی صادر نمی شود. یعنی اگر قیمت دارو ۵۰ دلار بوده باشد، در پیش فاکتور ۷۰ دلار می خورد. لذا، در چنین شرایطی، افزایش نرخ ارز برای آن دسته از  وارد کنندگان که با رانت کار می کنند، درآمد بیشتری به دنبال خواهد داشت.
واعظ مهدوی افزود: اما کسانی که در خدمت صادق هستند و آن دسته از وارد کنندگان که نیازهای واقعی کشور را تامین می کنند و تجارت سالم انجام می دهند، با مشکل مواجه خواهند شد. در مجموع می توان گفت که این کار، سم است و بنیه صنعت داروسازی کشور ضعیف تر خواهد شد.
رئیس انجمن اقتصاد سلامت ایران، با تاکید بر این نکته که امکان ندارد تولید کننده داخلی بتواند دارو را با قیمت واقعی بفروشد، گفت: ساز و کار قیمت گذاری دارو در کمیسیون ماده ۲۰ نیز به گونه ای است که بیمه ها اجازه نمی دهند قیمت دارو واقعی شود. 
واعظ مهدوی با اشاره به ادعای کسانی که مدافع آزاد شدن ارز دارو هستند، افزود: این طیف و گروه با تصور خیالی که ارز آزاد با نرخ ریالی آزاد همراه خواهد بود، چنین ادعایی را مطرح می کنند. در حالی که خوب می دانیم داروهای تولید داخل، قیمت مناسبی ندارند و اینکه دولت، توان و ظرفیت تعیین قیمت واقعی را داشته باشد، ندارد. 
رئیس انجمن اقتصاد سلامت ایران، گفت: اگر قرار بود قیمت داروهای تولید داخل واقعی شود، تا الان می شد. بنابراین، چنین تصوری که دولت بتواند با آزاد شدن نرخ ارز دارو، قیمت داروهای تولید داخل را واقعی تعیین کند، محال است.
وی ادامه داد: همه دست اندرکاران تولید دارو در کشور بر این عقیده اند که تولید داخل جوابگوی افزایش هزینه ها نیست. به طوری که از سال ۹۰ که ارز ۱۰۰۰ تومان بود و حالا که به ۱۰ تا ۱۲ هزار تومان رسیده است، به طور میانگین ۶۵ درصد به قیمت داروهای تولید داخل افزوده شده، در حالی که رشد حداقل ۴۰۰ درصدی در هزینه های تمام شده تولید دارو را شاهد هستیم. 
واعظ مهدوی، در پایان با عنوان این مطلب که تولید دارو در کشور با زیان همراه است، گفت: افزایش هزینه های تولید دارو، تیر خلاص بر بدنه نیمه جان صنعت داروسازی کشور خواهد بود.
انتهای پیام/
