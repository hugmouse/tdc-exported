
# लोक आस्था का चार दिवसीय महापर्व छठ पूजा उगते सूर्य को अर्घ्य देने के साथ संपन्न

Published at: **2019-11-03T10:17:45+00:00**

Author: **भागलपुर। हिंदुस्तान टीम**

Original: [https://www.livehindustan.com](https://www.livehindustan.com/bihar/bhagalpur/story-bhagalpur-four-day-lok-mahaparva-chhath-is-completed-with-arghya-to-rising-sun-2829400.html)

नहाय-खाय के साथ शुरू हुआ चार दिनों का महापर्व छठ पूजा रविवार को उगते सूर्य को अर्घ्य देने के साथ ही संपन्न हो गया। इस दौरान भागलपुर समेत कोसी, सीमांचल और पूर्व बिहार में छठ घाट त्योहारी रंग में सराबोर नजर आए। 
उगते सूर्य को अर्घ्य देने के लिए भागलपुर के बरारी सीढ़ी घाट, पुल घाट, बुढ़ानाथ घाट, आदमपुर घाट, मानिक सरकार घाट, कोयला घाट, कस्बा घाट, सकीचंद घाट, कुप्पा घाट, आदमपुर घाट, इंजीनियरिंग कॉलेज घाट, चंपापुल घाट, तिल्हाकोढ़ी घाट, मोहनपुर घाट आदि जगहों पर लोगों की भीड़ जुटी थी। 
सूर्य को अर्घ्य देने से पूर्व छठ व्रती सूप में फल नैवेध और पूजन सामग्री को लेकर भगवान सूर्य उगने की दिशा में खड़ी हो गयी। इस दौरान भगवान सूर्य का ध्यान करते हुए सूप के किनारे गंगा जल और दूध से अर्घ्य दिया। इस दौरान घाटों पर सजावट, रोशनी, प्राथमिक उपचार,  खोया-पाया सूचना केंद्र के साथ तैराक की व्यवस्था थी। 
भागलपुर जिले में स्वयंसेवी संस्थाओं ने भीखनपुर, कोतवाली चौक, खलीफाबाग आदि जगहों पर सफाई, शर्बत आदि की व्यवस्था की थी। कोतवाली चौक के पास बैलून से सजावट की थी। कई सड़कों पर विभिन्न् तरह की रंगोली सजाई गयी थी। जगह-जगह पर ब्लीचिंग पाउडर का छिड़काव किया गया था। इससे पूर्व शनिवार को छठ के सायंकालीन अर्घ्य दिया गया। जिन्होंने दंड दिया वह घाट पर रूक गये थे। कई लोगों की मन्नत पूरी होने के बाद छठ व्रती बैंड बजे के साथ घाट पहुंचे थे।
सूर्य की प्रतिमा स्थापितबूढ़ानाथ घाट, एसएम कॉलेज घाट, कुतुबगंज, वारसलीगंज आदि जगहों पर सूर्य की प्रतिमा स्थापित की गयी थी। अंग सेवा समिति पिछले 16 साल से बूढ़ानाथ घाट पर सूर्य की प्रतिमा स्थापित कर रही है। प्रवक्ता विनय कुमार सिन्हा ने बताया कि प्रतिमा का विसर्जन आज किया गया। 
