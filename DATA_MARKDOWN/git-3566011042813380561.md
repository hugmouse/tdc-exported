
# بزرگترین مراسم مولودی خوانی کشور در سنندج برگزار می شود

Published at: **2019-11-05T14:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545116.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%85%D8%B1%D8%A7%D8%B3%D9%85-%D9%85%D9%88%D9%84%D9%88%D8%AF%DB%8C-%D8%AE%D9%88%D8%A7%D9%86%DB%8C-%DA%A9%D8%B4%D9%88%D8%B1-%D8%AF%D8%B1-%D8%B3%D9%86%D9%86%D8%AF%D8%AC-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF)

بزرگترین مولودی خوانی کشور یک شنبه 19آبان ماه 98 مصادف با 12 ربیع الاول 1441 از ساعت 19 در صحن جدید مسجد جامع سنندج برگزارمی شود.
به گزارش شبکه اطلاع رسانی راه دانا؛ امین مرادی رئیس حوزه هنری انقلاب اسلامی استان کردستان در گفتگو با خبرنگار کُردتودی، گفت : یادواره خالق مولودنامه مرحوم سید بهاء الدین شمس قریشی محوری ترین برنامه هفته وحدت در استان کردستان می باشد که از سال 84 تا کنون هرساله توسط حوزه هنری انقلاب اسلامی استان کردستان در ایام هفته وحدت برگزار می شود و امروز به عنوان بزرگترین مراسم مولودی خوانی کشور شناخته شده است . 
وی کردستان را مهد عرفان  و مردم کردستان را از عاشقان و اردتمندان پیامبر اعظم اسلام (ص) و اهل بیت (علیهم السلام)عنوان نمود و افزود : اولین دوره ای که در سال 84 یادوراه شمس قریشی برگزار شد حضور 200 نفر در مراسم را شاهد بودیم اما در دوره پانزدهم  بالغ بر 15 هزار نفر از برگزاری این مراسم مردمی استقبال کردند و به نوعی با پوشش های خوب رسانه ملی واصحاب رسانه این شور و اشتیاق با حضور اقشار مختلف مردم به عنوان بزرگترین مراسم مولودی خوانی در کشور ثبت گردیده است . 
وی در ادامه با اشاره به فرمایش  مقام معظم رهبری که وجود مقدس نبی و رسول اعظم  (ص) مهمترین نقطه ایجاد وحدت است افزودند: این برنامه  در راستای تقویت وحدت و همگرایی است  و باتوجه به شیطنت های کشورهای استکباری و تفرقه افکنی بین کشورهای اسلامی  با خلق گروه های تروریستی در لوای دروغین اسلام توجه به تحکیم وحدت حول پیامبر رحمت ومهربانی یک ضرورت بسیار مهم می باشد . 
مرادی باتشکر از تعامل و همکاری بسار خوب ادارات مرتبط در برگزاری این یادوراه تأکید نمود : مسئولین ارشد استان از جمله  آیت ا... حسینی شاهرودی نماینده ولی فقیه در استان و استاندارکردستان  به صورت ویژه پیگیر برگزاری این مراسم می باشند  که لازم است از راهنمایی ها و حضور همیشگی این عزیزان  در این مراسم  قدردانی نماییم. 
مرادی افزود : در این برنامه مولودنامه مرحوم سید بهاءالدین شمس قریشی با حضور گروه های برتر مولودی خوان  قرائت و در پایان با دعای ختم و پایانی مراسم به اتمام می رسد . 
مرحوم سید بهاء الدین شمس قریشی از عارفان نامی کُرد می باشند که در1293 هجری قمری مصادف با 1250 هجری شمسی  در روستای «سه ردی»شهرستان پاوه متولد گردیده است . وی از همان کودکی با حضور در مکتب اساتید در پاوه ، بیاره و سنندج تلمذ نموده و سپس در سنندج به عنوان امام جماعت مسجد « هه ژاره » به امر آموزش و تربیت طلاب علوم دینی مشغول بوده است . وی به فارسی و کُردی تألیفات متعددی را داشته است از جمله معراجنامه ، مولودنامه ، شمس العقائد و دیوان شعر سروده اند . 
وی در سال 1365 هجری قمری مصادف با 1322 هجری شمسی درسن 72 سالگی در سنندج به لقاء ا... پیوسته و در آرامستان  آن زمان سنندج « تایله » به خاک سپرده می شوند . آرامگاه آن مرحوم در محوطه سالن ورزشی شهید کاظمی سنندج واقع در خ طالقانی (فیض آباد) واقع شده است .
انتهای پیام/
