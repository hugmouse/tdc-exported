
# حسین شریعتمداری با پای شکسته در راهپیمایی 13 آبان: آمریکا مذاکره نمی‌خواهد/لیست اقدامات ضدایرانی آمریکا بعد از سرنگونی دولت مصدق

Published at: **2019-11-04T13:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619847/%D8%AD%D8%B3%DB%8C%D9%86-%D8%B4%D8%B1%DB%8C%D8%B9%D8%AA%D9%85%D8%AF%D8%A7%D8%B1%DB%8C-%D8%A8%D8%A7-%D9%BE%D8%A7%DB%8C-%D8%B4%DA%A9%D8%B3%D8%AA%D9%87-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-13-%D8%A2%D8%A8%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D9%85%D8%B0%D8%A7%DA%A9%D8%B1%D9%87-%D9%86%D9%85%DB%8C%E2%80%8C%D8%AE%D9%88%D8%A7%D9%87%D8%AF%D9%84%DB%8C%D8%B3%D8%AA-%D8%A7%D9%82%D8%AF%D8%A7%D9%85%D8%A7%D8%AA-%D8%B6%D8%AF%D8%A7%DB%8C%D8%B1%D8%A7%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B9%D8%AF-%D8%A7%D8%B2-%D8%B3%D8%B1%D9%86%DA%AF%D9%88%D9%86%DB%8C-%D8%AF%D9%88%D9%84%D8%AA-%D9%85%D8%B5%D8%AF%D9%82)


        مدیرمسئول روزنامه کیهان گفت: آمریکا به دنبال مذاکره نیست، به دنبال دیکته نویسی است.
      

        آفتاب‌‌نیوز :
      
حسین شریعتمداری مدیرمسئول روزنامه کیهان که امروز با پای شکسته در جمع راه پیمایان روز 13 آبان حضور یافت، گفت: مذاکره در عرصه سیاسی تعریف خاصی دارد، مذاکره سقف، کف و میانه دارد.
وی افزود: کف مذاکره همان نقاط مشترک و سقف مذاکره همان چک و چانه زدن است. آمریکا مذاکره نمی خواهد و به دنبال مذاکره نیست، چراکه او از قبل سقف مذاکره را معلوم کرده است و به دنبال این نیست که بنشیند و تبادل نظر داشته باشد بلکه سقف مذاکره را تعیین کرده است، یعنی ما بیاییم و به نتیجه برسیم که صنایع موشکی را تضعیف کند. این دیگر به معنای مذاکره نیست بلکه بیشتر دیکته نویسی است و تکلیف دیکته نویسی مشخص است.

        مرگ استکبار فرا رسیده است
      
همچنین حجت‌الاسلام‌ والمسلمین عبدالله حاجی‌صادقی پیش از ظهر امروز در سخنرانی مراسم ۱۳ آبان که در حرم حضرت معصومه (س) برگزار شد، گفت: مردم ولایت مدار قم همواره درصحنه‌های حمایت از انقلاب اسلامی حضور فعال و پرشوری دارند. ملت ایران دینی دارد که با ظالم، آمریکا، اسرائیل و رژیم آل سعود خائن نمی‌سازد دینی که ظلم‌ستیز و عدالت‌گستر است و انقلاب اسلامی متولد این دین است.
نماینده ولی‌فقیه در سپاه پاسداران بیان کرد: قرآن کریم به ما یاد داد که دشمنی استکبار با ما بر سر امام حسین(ع) و دین ما است، استکبار مشاهده کند که نسل جدید انقلاب در سنگرنشینی انقلاب با بصیرت و قدرتمندتر از نسل اول برای دفاع از آرمان‌های انقلاب اسلامی ایستاده است.
وی با تأکید بر اینکه منطق ملت ایران در استکبارستیزی است، افزود: به کوری چشم دشمنان و استکبار امروز همه صحنه‌های انقلاب و مقاومت به پیروزی رسیده است، مگر می‌شود حسینی بود و با آمریکا کنار آمد و مگر می‌شود دین‌دار و حسینی باشیم و در برابر ستمگری دشمن بی‌تفاوت باشیم.
نماینده ولی‌فقیه در سپاه پاسداران بابیان اینکه امروز شاهد افول و شکست استکبار هستیم،ابراز کرد: ملت ایران سنگر کلیدی جهان را فتح کرده است،استکبار در بدترین وضعیت قرار دارد و آمریکا هیچ غلطی نمی‌تواند بکند و آمریکا عمرش به پایان رسیده و استکبار مرگش فرا رسیده است.
نماینده ولی‌فقیه در سپاه پاسداران با اشاره به برنامه‌ریزی دشمن برای مقابله با انقلاب عنوان کرد:قصد دارند اراده انقلابی نسل جوان را تغییر داده و اراده حسینی بودن را بگیرند، باید با بصیرت و ایستادگی و مطالبه عدالت محوری گام برداریم.

        آمریکا منفورترین کشور دنیا نزد افکار عمومی جهان است‌
      
حجت‌الاسلام محمد رضا تویسرکانی امروز در مراسم راهپیمایی روز ۱۳ آبان روز مبارزه با استکبار جهانی در امامزاده یحیی (ع) ساری با اشاره به اینکه ۲۴۳ سال از عمر دولت و ملت آمریکا می‌گذرد و این کشور مستکبار جهانی ۲۳۰ سال در حال جنگ با بریتانیا، روسیه، آلمان، مکزیک، چین، ژاپن، ویتنام، آرژانتین، عراق، افغانستان، لبنان، لیبی، شیلی، ترکیه، یونان، اندونزی، فلسطین و دیگر کشور ها بوده است، اظهار داشت: طبق بررسی ها این کشور مستکبر جهان منفورترین رژیم نزد افکار عمومی دنیاست.
وی افزود: ۶۵ سال آمریکایی‌ها با سرنگونی دولت مصدق وارد ایران شدند و در این سال‌ها مصادره اموال ایرانی، حمایت از کودتا،کمک به صدام، تامین سلاح شیمیایی، حمله به سکوی نفتی، حمله به هواپیمای مسافربری، حمایت از گروهک‌های تروریستی، تهاجم فرهنگی، جنگ روانی، ترور دشمنان هسته ای، حمایت از فتنه‌گران داخلی و تحریم اقتصادی علیه کشورمان روا داشت.
بنابر آنچه تسنیم نوشته است، تویسرکانی بیان کرد: یکی از راه حل‌های مقابله با آمریکا، دستاورد سازش، گفت‌وگو و تسلیم شدن است و باید به ملت‌هایی نگاه کنیم که از این مسیر حرکت کردند و بدانیم فقر، ناامنی، ذلت و تفرقه نتیجه سازش با دشمن است.

        راهبرد «مقاومت فعال» بهترین روش مبارزه در برابر آمریکا است
      
ستاد کل نیروهای مسلح نیز با صدور بیانیه‌ای ضمن گرامیداشت یاد و خاطره شهیدان انقلاب اسلامی، بویژه شهدای والا مقام دانش آموز، ۱۳ آبان را نمادی از ظلم‌ستیزی و آزادی‌خواهی و ایستادگی و مقاومت ملت آزاده ایران اسلامی در برابر زیاده‌خواهی‌های استکبار جهانی دانست.
بنا به گزارش مهر در این بیانیه آمده است: «اگر چه طبق شواهد و واقعیات تاریخ دشمنی و ستیزه‌جویی آمریکا علیه کشورمان از کودتای ۲۸ مرداد ۱۳۳۲ آغاز شده است، لیکن دامنه خباثت و خصومت این کشور در طول تاریخ ۴۰ ساله انقلاب اسلامی به اوج خود رسیده است که همواره چیزی جز خفت و خواری نصیبش نشده است.»
ستاد کل نیروهای مسلح، راهبرد مقاومت فعال و مقاوم شدن جمهوری اسلامی ایران در تمامی ابعاد را بهترین روش مبارزه و ایستادگی در برابر زیاده‌خواهی‌ها و گستاخی‌های آمریکا دانست و آورده است: «خوداتکایی و استقلال در تامین نیازمندی‌های دفاعی با تولید و ساخت انواع تجهیزات نظامی نوین و دستیابی به فناوری‌های بومی پیشرفته و ارتقاء توانمندی‌ها و ظرفیت‌های عرصه دفاعی، جمهوری اسلامی را به سطحی از بالندگی رسانده است که هرگونه خیال واهی و خام نظام سلطه در جنگ‌افروزی علیه کشورمان را دور ساخته و این عرصه را به بهترین الگو و معیاری مناسب برای سایر عرصه‌های پیشرفت و سازندگی کشور مبدل ساخته است.»
این بیانیه در ادامه، شرارت‌ها و شیطنت‌های آمریکای جنایت‌کار را ریشه در ماهیت ضد بشری و استعماری این کشور عنوان و تاکید کرد: سردمداران آمریکا در تمامی برهه‌های تاریخ این کشور همواره به دنبال جنگ‌افروزی و دست‌اندازی به منافع و سرمایه‌های دیگر کشورها بوده و با ایجاد تفرقه و اختلاف‌افکنی و دمیدن بر طبق جنگ و آشوب دوشیدن کشورها را سرلوحه سیاست خارجی خود قرار داده و این وقاحت و رسوایی به مرحله‌ای رسیده است که علنا توسط ترامپ رئیس جمهور فعلی آمریکا به زبان آورده می‌شود.
ستاد کل نیروهای مسلح در بخش دیگری از این بیانیه خود، ۱۳ آبان را سمبل حق‌طلبی و استقلال‌طلبی و از نقاط عطف مبارزه و استکبارستیزی ملت سرافراز ایران اسلامی در برابر استکبار جهانی دانست و آورده است: امروز و بیش از هر زمان دیگری آمریکا در تمامی حربه‌ها، سیاست‌ها و توطئه‌های خصمانه خود علیه کشورمان، شکست‌ها و رسوایی‌های مفضحانه‌ای را بری خود رقم زده است و گفتمان مقاومت اسلامی به گفتمان ایستادگی در برابر مستکبرین و ظالمین در نظام بین‌المللی شناخته شده و جمهوری اسلامی ایران علی‌رغم همه تحریم‌های ظالمانه با راهبرد عدم مذاکره با شیطان بزرگ، ضمن سد کردن هر گونه راه نفوذ، سرفرازی و پیروزی را برای نظام جمهوری اسلامی و اقتدار و عزتمندی را برای ملت فهیم و شریف ایران در برابر خوی دیکتاتوری آمریکا به ارمغان آورده است.
