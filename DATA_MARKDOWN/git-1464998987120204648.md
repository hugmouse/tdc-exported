
# ചിന്മയാനന്ദിനെ ഭീഷണിപ്പെടുത്തി പണംതട്ടിയ കേസ്; രണ്ട് ബിജെപി നേതാക്കള്‍ അടക്കമുള്ളവര്‍ക്കെതിരെ കുറ്റപത്രം

Published at: **2019-11-05T22:08:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/india/news/money-fraud-chinmayanand-charge-sheet-against-bjp-leaders)

ലക്നോ: മുന്‍ കേന്ദ്രമന്ത്രി സ്വാമി ചിന്മയാനന്ദിനെ ഭീഷണിപ്പെടുത്തി പണം തട്ടിയെടുത്തുവെന്ന കേസില്‍ ബിജെപിയുടെ രണ്ട് പ്രാദേശിക നേതാക്കളടക്കം ആറുപേര്‍ക്കെതിരെ കുറ്റപത്രം. ബുധനാഴ്ച കോടതിയില്‍ കുറ്റപത്രം സമര്‍പ്പിക്കുമെന്ന് മുതിര്‍ന്ന പോലീസ് ഉദ്യോഗസ്ഥര്‍ അറിയിച്ചു.
ചിന്മയാനന്ദിന് എതിരായ ലൈംഗിക പീഡനക്കേസ് അന്വേഷിക്കുന്ന പ്രത്യേക അന്വേഷണ സംഘം തന്നെയാണ് ഈ കേസിലും കുറ്റപത്രം തയ്യാറാക്കിയിട്ടുള്ളത്. പീഡനക്കേസിലെ പരാതിക്കാരിയില്‍നിന്ന് തട്ടിയെടുത്ത പെന്‍ഡ്രൈവ് ബിജെപി നേതാക്കളായ ഡിപിഎസ് റാത്തോഡ്, അജിത് സിങ് എന്നിവരില്‍നിന്ന് കണ്ടെടുത്തിട്ടുണ്ട്.
പീഡനക്കേസിലെ പരാതിക്കാരിയായ നിയമ വിദ്യാര്‍ഥിനിയില്‍നിന്ന് ഇവര്‍ പെന്‍ഡ്രൈവ് തട്ടിയെടുത്തുവെന്നാണ് പോലീസ് പറയുന്നത്. തുടര്‍ന്ന് അതിലുണ്ടായിരുന്ന പീഡന ദൃശ്യങ്ങള്‍ ലാപ്‌ടോപ്പില്‍ കണ്ടു. പിന്നീട് സംഭവം ഒതുക്കിത്തീര്‍ക്കാന്‍ ചിന്മയാനന്ദിനോട് 1.25 കോടി ആവശ്യപ്പെട്ടുവെന്നാണ് കണ്ടെത്തിയിട്ടുള്ളതെന്ന് പോലീസ് പറഞ്ഞു.
