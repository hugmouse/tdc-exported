
# هشدار شمخانی به اروپا و آمریکا

Published at: **2019-11-07T22:13:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620404/%D9%87%D8%B4%D8%AF%D8%A7%D8%B1-%D8%B4%D9%85%D8%AE%D8%A7%D9%86%DB%8C-%D8%A8%D9%87-%D8%A7%D8%B1%D9%88%D9%BE%D8%A7-%D9%88-%D8%A2%D9%85%D8%B1%DB%8C%DA%A9%D8%A7)


        دبیر شورای عالی امنیت ملی گفت: حقوق قانونی و منافع مردم ایران قابل معامله نیست و اگر آمریکا و کشورهای اروپایی رویه فعلی را با امید به عقب نشینی ایران ادامه دهند دستاوردی غیر از پشیمانی نخواهند داشت.
      

        آفتاب‌‌نیوز :
      
دریابان علی شمخانی در هجدهمین همایش دادستان‌های کشور در مشهد افزود: اعتماد میان حاکمیت و مردم، لازمه پایداری امنیت ملی است و قوه قضاییه در ایجاد و تحکیم این اعتماد نقش مهم و منحصر به فرد دارد.
وی اظهار داشت: استقلال قاضی و عدم تاثیر پذیری از جریانات و رویکردهای سیاسی، حزبی و بخشی از الزامات غیر قابل اجتناب و مهم فعالیت دستگاه قضایی است.
به گزارش روز پنجشنبه روابط عمومی قوه قضاییه، وی گفت: سازمان بازرسی و دیوان عدالت اداری با حفظ اصول پویایی، دقت و سرعت عمل می‌توانند با پاسخگویی سریع به مطالبات مردم تضمین کننده حقوق شهروندی به عنوان یکی از ضرورت‌های افزایش اعتماد اجتماعی باشند.
دبیر شورای عالی امنیت ملی بهترین الگو برای قوه قضاییه را نظام جامع علوی منطبق بر سیره نظری و عملی حضرت امام علی (ع) ذکر کرد و افزود: دادستان‌ها و قضات می‌توانند با تاسی به این الگوی موفق و ماندگار، عدالت قضایی را به معنای واقعی در جامعه اجرا کنند.
وی مساوات در برابر قانون، فارغ از رنگ، نژاد، قبیله، پست، مقام، قدرت، شهرت و ثروت را از برجسته‌ترین اصول نظام قضایی علوی برشمرد و رعایت آن را تضمین کننده سلامت و صلابت قوه قضاییه برای ایجاد عدالت فراگیر در جامعه عنوان کرد.
وی رمز موفقیت دستگاه‌های مسئول در کشور را هم افزایی و رویکرد شبکه‌ای در ارائه خدمات به مردم ذکر کرد و اظهار داشت: در شرایطی که اصلی‌ترین اولویت کشور حمایت از تولید ملی و کارآفرینان است قوه قضاییه می‌تواند با تامین امنیت سرمایه گذاران و تولید کنندگان واقعی، نقش تعیین کننده‌ای در تحقق برنامه‌های اجرایی کشور داشته باشد.
شمخانی، با اشاره به انتخابات مجلس شورای اسلامی در اسفند ماه سال جاری، این رخداد مهم را نماد مردم سالاری در کشور و تولید کننده اقتدار ملی عنوان کرد و گفت: انتخابات منبع تولید قدرت در نظام اسلامی بوده و بر خلاف خواست معاندین که به دنبال تبدیل کردن این رخداد به تهدید علیه کشور هستند انتخابات آتی نیز با تحقق اصول امنیت، سلامت، رقابت و مشارکت با شکوهتر از همیشه برگزار خواهد شد.
وی هدف آمریکا از پیگیری راهبرد فشار حداکثری را متزلزل کردن اراده و ایمان جبهه نیرومند و استکبارستیز مقاومت دانست و افزود: آمریکا با استفاده از ابزارهای نسل چهارم جنگ در تلاش است با ایجاد خستگی و فرسایش در ساختارها و ابزارهای قدرت کشورهای مستقل شرایط فروپاشی از درون را محقق کند.
وی اظهار داشت: شرایط امروز در عراق و لبنان و تلاش آمریکا و هم‌پیمانان این کشور برای سوء استفاده از مطالبات اقتصادی و اجتماعی بر حق گروهی از شهروندان عراق و لبنان برای ایجاد ناامنی و بی ثباتی نیز براساس شاخص‌های نسل چهارم جنگ در حال پیگیری است.
شمخانی گفت: با شناخت عمیقی که از مردم و نقش بی بدیل مرجعیت در عراق داریم، این سناریوی آمریکا و اذناب منطقه‌ای این کشور نیز مانند فتنه داعش با شکست مواجه خواهد شد.
وی ثبات و امنیت مثال زدنی و آرامش بازار و پایداری اقتصادی در ایران را حاصل اجرای راهبرد مقاومت فعال دانست و ابراز امیدواری کرد با وحدت و انسجام ملی و هماهنگی و هم افزایی تمام قوا بتوانیم در ادامه مسیر، دشمن را از تداوم مسیر شکست خورده فشار حداکثری مایوس کرده و وادار به پذیرش حقوق قانونی مردم ایران کنیم.
