
# Falimentul de răsunet al Thomas Cook: Un gigant din China va prelua marca britanică pentru 14 mil. dolari

Published at: **2019-11-02T08:53:07+00:00**

Author: **Mihai Gongoroi**

Original: [Ziarul Financiar](https://www.zf.ro/zf-24/falimentul-de-rasunet-al-thomas-cook-un-gigant-din-china-va-prelua-marca-britanica-pentru-14-mil-dolari-18532173)

Marca Thomas Cook şi brandurile hoteliere conexe vor fi cumpărate de grupul chinez Fosun Tourism pentru 14,25 milioane de dolari, a anunţat compania chineză, transmite Reuters.
Activele achiziţionate vor include mărci comerciale, nume de domenii online, aplicaţii software şi licenţe deţinute de operatorul de turism britanic precum şi branduri hoteliere afiliate. Compania chineză, listată la bursa din Hong Kong, a adăugat că nu intenţionează să cumpere activele companiei din afara Regatului Unit sau alte afaceri conexe.
Qian Jiannong, preşedintele Fosun Tourism, a precizat că achiziţia va permite grupului să-şi extindă business-ul turistic, "bazându-se pe celebritatea mărcii Thomas Cook şi a impulsului robust de creştere a turismului chinez în afara Chinei".
Thomas Cook a intrat în colaps financiar în luna septembrie din cauza datoriilor ridicate şi a modelului de afaceri traditional într-o perioadă în care competiţia online între operatori a devenit mai acerbă.
Fosul Tourism, care era deja cel mai mare acţionar al Thomas Cook, a oferit în august să contribuie cu 450 milioane de lire sterline în august la recapitalizarea companiei în schimbul unei participaţii majoritare pe partea de afaceri turistice şi unei deţineri de 25% din compania aeriană a operatorului britanic.
Cu toate acestea, planul a eşuat după ce Thomas Cook nu a reuşit să mai asigure şi alte fonduri solicitate de creditorii săi.
