
# เปิดประชุมสภาฯ6พ.ย.นี้ วาระแก้รัฐธรรมนูญจ่อคิวรอ!

Published at: **2019-11-01T09:14:00+00:00**

Author: ****

Original: [เดลินิวส์](https://www.dailynews.co.th/politics/739489)


        เปิดประชุมสภาฯ6พ.ย.นี้  วาระ “แก้รัฐธรรมนูญ”จ่อคิวรอแล้ว เผยญัตติเสนอใหม่ 19 เรื่อง
      
เมื่อวันที่ 1 พ.ย. นายชวน หลีกภัย ประธานสภาผู้แทนราษฎรได้นัดประชุมสภาผู้แทนราษฎรครั้งที่ 1 (สมัยสามัญประจำปีครั้งที่ 2) ในวันที่ 6 พ.ย. ตั้งแต่เวลา 13.00-21.00น. ทั้งนี้ ในระเบียบวาระนัดประชุมสภาผู้แทนราษฎร มีกระทู้ถามทั่วไปจำนวน 3 เรื่อง กระทู้ถามแยกเฉพาะ 1 เรื่อง โดยมีเรื่องที่ประธานจะแจ้งต่อที่ประชุมจำนวน 10 เรื่องหนึ่งในนั้น คือ การรับทราบรายงานความคืบหน้าในการดำเนินการตามแผนการปฏิรูปประเทศ ตามมาตรา 270 ของรัฐธรรมนูญ (เดือนเม.ย. – มิ.ย. 2562)นอกจากนี้ ยังมีเรื่องด่วนจำนวน 17 เรื่อง อาทิ ญัตติด่วน เรื่อง ให้สภาผู้แทนราษฎรตั้งคณะกรรมาธิการ (กมธ.)วิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ และการใช้อำนาจของหัวหน้าคณะรักษาความสงบแห่งชาติตาม มาตรา44  ซึ่งนายปิยบุตร แสงกนกกุล ส.ส.บัญชีรายชื่อ และพรรคอนาคตใหม่กับคณะเป็นผู้เสนอ และ ญัตติ เรื่อง ขอให้สภาผู้แทนราษฎรตั้งคณะกมธ.วิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายสุทิน คลังแสง ประธานคณะกรรมการประสานงานพรรคร่วมฝ่ายค้าน (วิปฝ่ายค้าน) และนายปิยบุตร เป็นผู้เสนอขณะเดียวกัน ยังมีเรื่องที่เสนอใหม่จำนวน 19 เรื่อง อาทิ ญัตติ เรื่อง ขอให้สภาผู้แทนราษฎรตั้งคณะกมธ.วิสามัญศึกษาปัญหาและแนวทางการแก้ไขรัฐธรรมนูญแห่งราชอาณาจักรไทย พ.ศ. 2560 นายเทพไท เสนพงศ์ ส.ส.นครศรีธรรมราช พรรคประชาธิปัตย์ เป็นผู้เสนอ ญัตติ เรื่อง ขอให้สภาผู้แทนราษฎรพิจารณาศึกษาแนวทางการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายนิกร จำนง ส.ส.บัญชีรายชื่อ และนายณัฐวุฒิ ประเสริฐสุวรรณ ส.ส.สุพรรณบุรี พรรคชาติไทยพัฒนา เป็นผู้เสนอ และญัตติ เรื่อง ขอให้สภาผู้แทนราษฎรตั้งคณะกมธ.วิสามัญพิจารณาศึกษาเรื่อง หลักเกณฑ์และวิธีการแก้ไขเพิ่มเติมรัฐธรรมนูญ รวมกระบวนการรับฟังความคิดเห็นของประชาชน ที่เกี่ยวกับการแก้ไขเพิ่มเติมรัฐธรรมนูญแห่งราชอาณาจักรไทย พ.ศ. 2560 นายวิเชียร ชวลิต ส.ส.บัญชีรายชื่อ พรรคพลังประชารัฐ เป็นผู้เสนอ  เป็นต้น. 
