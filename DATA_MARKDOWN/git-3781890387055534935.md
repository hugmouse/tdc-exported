
# ยื่นหนังสือ ดิสกุล ทบทวนอัตราเบี้ยประกันเงินกู้ ช.พ.ค.

Published at: **2019-11-06T07:50:00+00:00**

Author: ****

Original: [เดลินิวส์](https://www.dailynews.co.th/education/740276)


        กลุ่มผู้แทนสมาคมผู้อำนวยการสำนักงาน สกสค.จังหวัด ยื่นหนังสือ "ดิสกุล" ทบทวนอัตราเบี้ยประกันเงินกู้ ช.พ.ค.    
      
จากกรณีที่นายสานิตย์ พลศรี นายกสมาคมครูชนบทจังหวัดชัยภูมิ ได้ออกมาเปิดเผยกรณีนายดิสกุล เกษมสวัสดิ์ ปฎิบัติหน้าที่เลขาธิการสำนักงานส่งเสริมสวัสดิการและสวัสดิภาพครูและบุคลากรทางการศึกษา (สกสค.) คนใหม่ ทำหนังสือแจ้งถึงผู้อำนวยการสำนักงาน สกสค.จังหวัดทั่วประเทศ ได้ประชาสัมพันธ์ให้ผู้กู้เงินโครงการสวัสดิการเงินกู้ฌาปนกิจสงเคราะห์ช่วยเหลือเพื่อนครูและบุคลากรทางการศึกษา (ช.พ.ค.) ท่ีสิ้นสุดอายุกรมธรรม์และต้องต่อประกันเงินกู้ ช.พ.ค.ได้ดำเนินการต่อประกันกับบริษัททิพยประกันภัย จำกัด (มหาชน) ออกไปอีกเป็นเวลา 1 ปี ตามเงื่อนไขความคุ้มครองเดิม แต่ทางบริษัททิพยประกันภัย จำกัด (มหาชน) ได้ปรับราคาเบี้ยประกันเพิ่มสูงขึ้นมากสร้างความไม่พอใจให้ครู อีกทั้งตำหนิสำนักงาน สกสค. เพราะนอกจากไม่ช่วยต่อรองอัตราเบี้ยประกันดังกล่าวให้ถูกลงแล้ว นายดิสกุล ยังรีบแจ้งให้ สกสค.จังหวัดดำเนินการตามที่บริษัททิพยประกันภัยฯเสนอข้อสนอมาทันทีนั้น         เมื่อเวลา 10.00 น. วันที่ 6 พ.ย. ที่สำนักงาน สกสค. กระทรวงศึกษาธิการ (ศธ.) กลุ่มผู้แทนสมาคมผู้อำนวยการสำนักงาน สกสค.จังหวัด จำนวน 10 ราย  นำโดยนายอาทิตย์ จำปาถิ่น ผู้อำนวยการสำนักงาน สกสค.จังหวัดราชบุรี ในฐานะนายกสมาคมฯ ได้เดินทางมาพบนายดิสกุล เพื่อยื่นหนังสือขอให้ทบทวนการต่อประกันเงินกู้โครงการเงินกู้ ช.พ.ค.กับทางบริษัททิพยประกันภัย จำกัด (มหาชน) เอาไว้ก่อน พร้อมกับเสนอให้มีการต่อรองอัตราเบี้ยประกันให้ถูกลงกว่านี้ โดยนายดิสกุล ได้รับหนังสือดังกล่าวพร้อมทั้งรับปากว่าจะต้ังคณะทำงานขึ้นมาพิจารณาเรื่องนี้อีกครั้ง         นายอาทิตย์ กล่าวว่า หลังจากมีข่าวว่านายดิสกุล มีคำสั่งให้สำนักงาน สกสค.จังหวัดทั่วประเทศแจ้งสมาชิก ช.พ.ค.ที่กู้เงินโครงการเงินกู้ ช.พ.ค. และครบกำหนดจะต้องต่อเบี้ยประกันเงินกู้กับบริษัททิพยประกันภัยฯออกไปอีก 1 ปี ในอัตราที่ทางบริษัทเสนอมา ปรากฏว่ามีสมาชิก ช.พ.ค.ติดต่อเข้ามายังสำนักงาน สกสค.ทั่วประเทศเป็นจำนวนมากว่า อัตราเบี้ยประกันเงินกู้ที่ทางบริษัททิพยาประกันภัยฯ เสนอมานั้นค่อนข้างสูง ถือเป็นการขูดเลือดครู และอยากให้สำนักงาน สกสค.ได้พิจารณาทบทวน และเป็นตัวกลางในการต่อรองอัตราเบี้ยประกันลงไปอีก เมื่อสมาชิก ช.พ.ค.มีความเดือดร้อน สมาคมฯจึงมายื่นเรื่องกับนายดิสกุล เพื่อขอให้มีการทบทวนเรื่องนี้ ซึ่งนายดิสกุล ก็รับปาก และจะแจ้งผลการพิจารณาให้ทราบในอีก 2-3 วัน         ด้านนายดิสกุล กล่าวว่า ตนจะเร่งพิจารณาเรื่องนี้ให้ได้ข้อยุติโดยเร็วที่สุด 
