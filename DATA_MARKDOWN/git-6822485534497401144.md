
# کاهش ۳۵ درصدی تولید خودرو در ۷ ماه + جدول

Published at: **2019-11-05T14:35:00+00:00**

Author: ****

Original: [جامعه خبری تحلیلی الف](https://www.alef.ir/news/3980814122.html)

تولید انواع خودرو در کشور طی ۷ ماهه امسال نسبت به مدت مشابه سال قبل ۳۴.۹ درصد کاهش یافت. به این ترتیب علی‌رغم وعده وزیر صنعت برای افزایش تولید خودروسازان، روند نزولی تولید خودرو همچنان ادامه دارد.
به گزارش فارس، طی 7 ماهه امسال 430 هزار و 823 دستگاه انواع خودرو در کشور تولید شد که در مقایسه با مدت مشابه سال قبل 34.9 درصد افت داشته است. در این مدت تولید سواری به 395 هزار و 783 دستگاه رسید که این رقم هم در مقایسه با 7 ماهه سال گذشته 36.2 درصد افت داشته است.
طی 7 ماهه امسال تولید ون 86.4 درصد، مینی‌بوس و میدل‌باس 64.9 درصد، اتوبوس 61.6 درصد و کامیونت، کامیون و کشنده 79 درصد کاهش داشته است.

        * کاهش 36 درصدی تولید انواع خودرو در مهرماه
      
در بررسی عملکرد صنعت خودرو طی مهر ماه امسال نیز باید به کاهش 36 درصدی تولید انواع خودرو اشاره کنیم به طوری که در هفتمین ماه امسال 53 هزار و 306 دستگاه انواع خودرو در کشور تولید شده که 47 هزار و 515 دستگاه از آن به سواری اختصاص داشته است.
طی 7 ماهه امسال تولید وانت در کشور 4.5 درصد رشد داشته است، تولید سواری در مهر ماه امسال با 38.4 درصد کاهش نسبت به مهر 97 همراه بوده است.
در مهر ماه تولید ون 89.8 درصد، تولید مینی‌بوس و میدل‌باس 59.5 درصد، تولید اتوبوس 65.8 درصد و تولید کامیونت، کامیون و کشنده نیز 73.2 درصد افت داشته است. در مقابل، تولید وانت با رشد 12.9 درصدی همراه بوده است.

        *  کاهش 37.6 درصدی تولید ایران خودرو
      
در بررسی عملکرد گروه صنعتی ایران خودرو طی 7 ماهه امسال نیز باید به کاهش 37.6 درصدی تولید انواع خودرو اشاره کنیم. در این مدت 181 هزار و 715 دستگاه انواع خودرو توسط ایران خودرو به تولید رسید که 179 هزار و 704 دستگاه از آن به تولید سواری اختصاص داشته است.
طی 7 ماهه امسال تولید سواری در ایران خودرو 36.9 درصد، تولید وانت 73.3 درصد، تولید ون 89.3 درصد، مینی‌بوس، میدل‌باس و اتوبوس 14.2 درصد و همچنین کامیونت، کامیون و کشنده نیز 33.5 درصد افت داشته است.
تولید انواع خودرو در گروه صنعتی ایران خودرو طی مهر امسال نیز به 22 هزار و 218 دستگاه رسید که در مقایسه با مهر 97 کاهش 43.3 درصدی را تجربه کرده است.
تولید سواری در ایران خودرو نیز طی مهر امسال معادل 21 هزار و 852 دستگاه بوده که نسبت به مهر سال گذشته 42.4 درصد کاهش داشته است.

        * افت 20 درصدی تولید سایپا
      
در مورد عملکرد گروه صنعتی سایپا نیز باید به افت 20.5 درصدی تولید انواع خودرو در 7 ماهه امسال اشاره کنیم، در این مدت 228 هزار و 867 دستگاه انواع خودرو در سایپا تولید شد که 201 هزار و 89 دستگاه از آن به سواری اختصاص داشته است. 
تولید سواری در 7 ماهه امسال در سایپا با افت 24.1 درصدی همراه بوده است و در مورد ون نیز باید به افت 90.2 درصدی تولید در سایپا طی 7 ماهه امسال اشاره کنیم. در این مدت تولید کامیونت، کامیون و کشنده نیز 88.2 درصد کاهش داشته است. در عین حال هیچ مینی‌بوس، میدل‌باس و اتوبوسی در سایپا تولید نشده و تولید وانت نیز با رشد 35.4 درصدی همراه بوده است. 
تولید انواع خودرو در گروه سایپا طی مهرماه امسال نیز با افت 19.4 درصدی همراه بوده و به 28 هزار و 856 دستگاه رسیده است. 
در مهر امسال 24 هزار و 196 دستگاه سواری توسط گروه سایپا تولید شده که با افت 25.3 درصدی نسبت به مهر سال گذشته همراه بوده است. 

        * تولید هزار دستگاه تندر90
      
در بررسی تولید انواع خودرو در ایران خودرو باید به تولید تندر 90 و تندر 90 اتوماتیک در این گروه خودروسازی اشاره کنیم به طوری که طی 7 ماهه امسال 801 دستگاه تندر 90 و 361 دستگاه تندر 90 اتوماتیک (جمعه 1162 دستگاه) در ایران خودرو به تولید رسیده و در مهر ماه نیز تولید تندر 90 به 56 دستگاه و تندر 90 اتوماتیک به 25 دستگاه رسیده است.
همچنین تولید پژو 2008 طی مهر امسال 280 دستگاه و طی 7 ماهه امسال 4 هزار و 723 دستگاه بوده است. طی مهر امسال تولید هایما معادل 501 دستگاه بوده و تولید این خودرو در 7 ماهه امسال به 3 هزار و 705 دستگاه رسیده است. در عین حال، تولید سوزوکی در مهر ماه صفر بوده ولی این رقم طی 7 ماهه امسال معادل 120 دستگاه گزارش شده است.
همچنین با وجود افتتاح آزمایشی خط تولید پژو 301 هیچ خودرویی در این بخش طی سال جاری به تولید نرسیده است. خط تولید این خودرو تیرماه در ایران خودرو افتتاح شد.
در مورد تولیدات پارس خودرو نیز باید به توقف تولید تندر 90 و پارس تندر طی مهرماه امسال اشاره کنیم و در مورد تولید سراتو سایپا نیز باید به توقف تولید این خودرو در مهرماه اشاره کنیم هر چند که تولید این خودرو طی 7 ماهه امسال معادل 3 هزار و 630 دستگاه بوده است.
