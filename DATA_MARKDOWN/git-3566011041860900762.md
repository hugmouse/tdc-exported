
# FATF ادامه قراردادهای بیهوده‌ی گذشته است/ ابوبکر بغدادی توسط همان کسانی که او را مأمور کرده بودند کشته شد

Published at: **2019-11-01T14:46:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543874.html/FATF-%D8%A7%D8%AF%D8%A7%D9%85%D9%87-%D9%82%D8%B1%D8%A7%D8%B1%D8%AF%D8%A7%D8%AF%D9%87%D8%A7%DB%8C-%D8%A8%DB%8C%D9%87%D9%88%D8%AF%D9%87-%DB%8C-%DA%AF%D8%B0%D8%B4%D8%AA%D9%87-%D8%A7%D8%B3%D8%AA--%D8%A7%D8%A8%D9%88%D8%A8%DA%A9%D8%B1-%D8%A8%D8%BA%D8%AF%D8%A7%D8%AF%DB%8C-%D8%AA%D9%88%D8%B3%D8%B7-%D9%87%D9%85%D8%A7%D9%86-%DA%A9%D8%B3%D8%A7%D9%86%DB%8C-%DA%A9%D9%87-%D8%A7%D9%88-%D8%B1%D8%A7-%D9%85-%D9%85%D9%88%D8%B1-%DA%A9%D8%B1%D8%AF%D9%87-%D8%A8%D9%88%D8%AF%D9%86%D8%AF-%DA%A9%D8%B4%D8%AA%D9%87-%D8%B4%D8%AF)

امام جمعه قزوین با اشاره به طرح FATF گفت: در ماجرای تحمیل این طرح به کشورمان همان ماجرای قراردادهای گذشته درحال انجام است که امیدواریم این عده که اصرار به ادامه مذاکره و تصویب این طرح دارند سرشان به سنگ خورده باشد و بیدار شده و نخواهند دوباره ملت ایران را به دنبال خود بکشانند و وقت مردم را تلف کنند.
به گزارش شبکه اطلاع رسانی راه دانا؛ به نقل از  صبح قزوین ؛ آیت الله عبدالکریم عابدینی در خطبه های این هفته نماز جمعه قزوین با تسلیت ایام شهادت امام عسکری (ع) اظهار کرد: امام حسن عسکری (ع) می فرمایند هیچ انسان عزتمندی حق را رها نکرد، الا اینکه ذلیل شد و هیچ آدم ضعیفی به خدمت حق در نیامد، الا اینکه عزت یافت.
وی با بیان اینکه در تاریخ نمونه های زیادی داریم که حق را رها کردند و به ذلت کشیده شدند، تصریح کرد: اولین رییس جمهور ایران را دیدیم که امام، دین و حق را رها کرد و کارش به ذلت کشیده شد و مجبور شد با چادر از کشور فرار کند.
 نماینده ولی فقیه در استان با یادآوری سرنوشت منافقین، خاطرنشان کرد: نسل منافقین در حال انقراض است و آنها از عوامل آمریکا دستور می گیرند که چه کسانی را بکشند و یا دست به اقدامات خرابکارانه بزنند و در نهایت تاریخ مصرف هر کدامشان به پایان برسد، توسط آمریکایی ها از میان می رود و ذلتی از این بدتر نمی توان تصور کرد.
 امام جمعه قزوین عنوان کرد: ابوبکر البغدادی انسان های بسیار زیادی را کشت و به شهادت رساند و مناطق زیادی را به نابودی کشاند و در نهایت توسط همان ها که او را مأمور کرده بودند، کشته شد. خدا می فرماید به ظالمان تکیه نکنید چرا که از میان می روید و به آتش کشیده می شوید و صدام یکی دیگر از این نمونه هاست.
وی با تبریک ایام آغاز امامت منجی عالم بشریت (عج) بیان کرد: خداوند هیچگاه جهان را بدون حجت نمی گذارد، امام زمان (عج) به عنوان منجی عالم بشریت برگزیده شد و این ایام را تبریک عرض می کنیم و از خدای متعال می خواهیم ظهور حضرت را برساند.
 نماینده ولی فقیه در استان قزوین ابراز کرد: ما هر روز بیشتر از گذشته به تحقق وعده الهی درباره آینده جهان و ظهور منجی عالم بشریت امیدوارتر می شویم؛ امروز قیام علیه ظلم و ظلم ستیزی و حساسیت در برابر استکبار جهانی در میان مسلمانان و غیرمسلمانان عالم گیر شده و این از علائم ظهور حضرت صاحب(عج) است.
 امام جمعه قزوین با اشاره به سالروز تبعید امام راحل از قم به ترکیه توسط رژیم منحوس پهلوی عنوان کرد: امام راحل پای حق ایستادند و زمانی هم که تبعید شدند ذره ای از مواضع خود عقب نشینی نکردند و منطقه تبعید را فرصتی برای گسترش حق دانستند و برای جبهه حق سرباز تربیت کردند. کتاب ولایت فقیه امام محصول درس های ایشان در خارج از کشور و در دوران تبعید است که در آن دوران به زبان فارسی چاپ شد و مردم متوجه شدند به جای حکومت طاغوت به دنبال حکومت اسلامی باشند.

        قرارداد با آمریکا و غرب مشکلی را حل نکرد
      
وی ادامه داد: پای حق ایستادن انسان را به عزت می رساند؛ بعد از پیامبران(ع) و ائمه(ع) اگر بخواهیم عزتمندترین انسانها را معرفی کنیم یقینا در صدر عزتمندان جهان، امام راحل و رهبر فرزانه انقلاب که خلف صالح حضرت صاحب(عج) هستند، قرار دارند که این وعده الهی است.
عابدینی گفت: اگر به دنبال عزت و ایمان و سعادت و عاقبت بخیری هستیم راه دستیابی به آن ایستادن پای حق است.
 نماینده ولی فقیه در استان قزوین با اشاره به سالروز بزرگداشت ۱۳ آبان ابراز کرد: این مناسبت مربوط به کشتار دانش آموزان در دوران پهلوی است و مشخص شد که هرکس فریادگر حق باشد دشمن او را بر نمی تابد؛ هرجایی که فریاد حق بلند می شود شیطان وارد میدان خواهد شد. این دانش آموزان در این حادثه با مظلومیت به شهادت رسیدند.
 وی یادآور شد: مناسبت دیگر ۱۳آبان تسخیر لانه جاسوسی امریکا توسط دانشجویان انقلابی بود که به عنوان روز مبارزه با استکبار جهانی در تاریخ ما ثبت شد و همه این موارد دست به دست هم داد تا به استقلال دست پیدا کنیم و به اقتدار برسیم.
 این خطیب نمازجمعه اضافه کرد: در یک دوره قدرت های برتر جهان در شرق و غرب، شوروی و امریکا بودند اما شوروی منحل شد و امروز اسلام و کفر مقابل هم قرار گرفته اند و اسلام با محوریت جمهوری اسلامی ایران در برابر کفر قرار گرفته است.
عابدینی اذعان کرد: در روایت آمده است آینده امنیت و مدیریت جهان با شهر قم رقم می خورد و یاران امام زمان(عج) در شهر قم و از کشور ایران کمک و یاور ایشان خواهند بود. این جبهه بندی و فضاسازی هایی که صورت گرفته ما را نسبت به آینده جهان بیشتر امیدوار می کند.
 وی گفت: امام راحل فرمودند؛ "ما تا آخر عمر علیه امریکا و استکبار مبارزه می کنیم و تا انها را سر جای خود ننشانیم و دستشان را از منطقه کوتاه نکنیم و به تمام مبارزان راه آزادی کمک نکنیم تا مردم ایران سرنوشت خود را در دست بگیرند از پا نمی نشینیم." زمانی که امام این صحبت ها را مطرح کردند ما موقعیتی در جهان و منطقه نداشتیم اما امروز باید به روح بصیرت بین امام درود بفرستیم که آنچه ایشان در زمان های گذشته مطرح کرده بودند، محقق شده است.
 امام جمعه قزوین افزود: امروز آمریکا به حدی دچار افول شده که درحال عقب نشینی از منطقه است که این تحقق بیانات امام است. در یکی از سخنرانی های امام خمینی(ره) آمده است که باور نکنید که آنها به صلاح ما قدمی بر می دارند، هرکس این تصور را داشته باشد جاهل است.
 نماینده ولی فقیه در استان قزوین ادامه داد: چه کسانی گمان می کردند اگر ما پای مذاکره با امریکا بنشینیم و هرچیزی را آنها امضا کنند، قبول کنیم، مشکلات ما حل می شود؟ چقدر عده ای روی امضای جان کری تاکید کردند که امروز شرمشان می شود آن روزگاران تلخ را یادآوری کنیم. چقدر این عده حرف بیهوده و خلاف قرآن و ائمه(ع) و ایمان مطرح کردند؟ امروز تحریم ها برداشته شده؟ معیشت مردم تغییر کرد؟ خیری از دشمن به ما رسید؟
 وی با اشاره به طرح FATF تصریح کرد: در ماجرای تحمیل این طرح به کشورمان همان ماجرای قراردادهای گذشته درحال انجام است که امیدواریم این عده که اصرار به ادامه مذاکره و تصویب این طرح دارند سرشان به سنگ خورده باشد و بیدار شده و نخواهند دوباره ملت ایران را به دنبال خود بکشانند و وقت مردم را تلف کنند.
 این خطیب نمازجمعه با اشاره به مناسبت روز فرهنگ عمومی ابراز کرد: امیدواریم با حضور اقای اسماعیلی در حوزه مدیریت فرهنگ و ارشاد استان قزوین جلسات شورای فرهنگ عمومی و مسئولیت های متنوع این اداره با نشاط و جدیت انجام گیرد و جبران مافات را داشته باشد. در دوره های گذشته لطمات و آسیب های زیادی به این عرصه وارد شده که امیدواریم با حضور برادر عزیزمان اداره ارشاد اسلامی بتواند جایگاه آبرومندانه خود را پیدا کند.
 وی با اشاره به هفته پدافند غیرعامل بیان کرد: هرکار خوبی که در عرصه فرهنگ، تولید، وحدت، انسجام اجتماعی و فعالیت های دانشگاه و آموزش و پرورش و حوزه های علمیه و تمام مدیریت های استانی که زیرساخت ها و زیربناهای نظام را محکم می کند و وحدت می آفریند و تولید ملی را رونق می بخشد، انجام شود، در حوزه پدافند غیرعامل قرار می گیرد.
عابدینی در پایان سالروز وفات حضرت سکینه (س) را تسلیت گفت و با یادآوری سالروز تیرباران طیب رضایی و برادرش اسماعیل رضایی به جرم دفاع از امام خمینی (ره)، از خدای متعال برای آن دو شهید والامقام علو درجات را طلب کرد.
انتهای پیام/
