
# Companii de top şi sute de variante de angajare la Târgul de Cariere

Published at: **2019-11-04T08:55:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-43/companii-de-top-si-sute-de-variante-de-angajare-la-targul-de-cariere-152462.html)


        Târgul de Cariere, organizator de evenimente de recrutare în România şi Republica Moldova, anunţă desfăşurarea, în data de 9 noiembrie, la Era Shopping Park, a unei noi ediţii Târgul de Cariere.
      
Noul sezon va fi mai complex şi mai mare decât ediţiile precedente, la eveniment fiind aşteptate peste 30 companii şi peste 2000 candidaţi, incluzând atât tineri absolvenţi cât şi angajaţi cu experienţă pe piaţa forţei de muncă. 
Printre angajatorii la eveniment se numără şi companii cu renume internaţional, precum: Celestica, Plexus, Eberspacher, Wizz Air, Marvicon şi Nidec. 
Tendinţele demonstrează că la evenimentul de recrutare vin tot mai mulţi candidaţi cu experienţă, mai mult de jumătate dintre aceştia fiind angajaţi de peste 5 ani. În plus, de-a lungul timpului, nivelul de pregătire al candidaţilor prezenţi la Târgul de Cariere este tot mai mare, la ediţia din primăvara 2019 peste 60% dintre aceştia având studii superioare, conform unui studiu intern realizat de echipa Târgul de Cariere, printr-un sondaj efectuat pe un eşantion de 1984 persoane aflate în căutarea unui loc de muncă.
Domeniile din care provin companiile ce oferă locuri de muncă sunt diverse, de la Inginerie, Consultanţă, Automotive şi IT, Resurse Umane, Financiar-Bancar, Turism şi Contabilitate, posturile disponibile şi numărul acestora crescând constant de la un sezon la altul. Faţă de ediţiile trecute Târgul de Cariere Oradea, ediţia de toamnă 2019 va include şi joburi part-time şi internship-uri pentru anumite companii.
Recrutarea în cadrul Târgul de Cariere se face într-un mod inteligent, prin intermediul unei aplicaţii prezentate în parteneriat cu eJobs România. Cei interesaţi de participarea la eveniment sunt sfătuiţi să-şi instaleze aplicaţia eJobs pe telefonul mobil şi să vină pregătiţi cu CV-ul gata întocmit în aplicaţie. În doar câteva clipe, CV-ul lor este tipărit sub forma unui QR code, care ulterior va fi scanat de companiile prezente la Târgul de Cariere Oradea.
Târgul de Cariere reprezintă cea mai mare şi complexă reţea de evenimente de recrutare din România şi Republica Moldova. Activitatea companiei a început în 2006, în Cluj Napoca, ajungând să ofere, după un deceniu de activitate, cea mai răspândită şi eficientă soluţie de recrutare din ţară. Evenimentele desfăşurate în cele şapte oraşe: Cluj-Napoca, Iaşi, Chişinău, Oradea, Târgu Mureş, Sibiu şi Braşov, de două ori pe an (primăvara şi toamna) au rolul de a aduce împreună angajatorii şi candidaţii, astfel încât interacţiunea directă dintre aceştia să crească substanţial şansele pentru ambele părţi de a se împlini profesional. În cele două sezoane de evenimente de recrutare participă peste 400 companii şi peste 30.000 candidaţi cu potenţial.  

        (Advertorial)
      
