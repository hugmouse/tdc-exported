
# హోదా కోసం అందర్నీ కలుపుకెళ్లాలి

Published at: **2019-11-04T03:33:31+00:00**

Author: ****

Original: [Andhrajyothy](https://www.andhrajyothy.com/artical?SID=945652)

ADVT
అనంతపురం, నవంబరు 3: రాష్ర్టానికి ప్రత్యేక హోదా సాధించే విషయంలో ప్రభుత్వం పార్టీలకతీతంగా అందర్నీ కలుపుని వెళ్లాలని ప్రత్యేక హోదా సాధన సమితి రాష్ట్ర కన్వీనర్‌ చలసాని శ్రీనివాస్‌ అన్నారు. ప్రత్యేక హోదా, విభజన హామీల కోసం కేంద్రంపై పోరాడాల్సిన బాధ్యతను ప్రభుత్వం భుజానికెత్తుకోవాలని ఆయన సూచించారు. అనంతపురంలో ఆదివారం ఏర్పాటు చేసిన విలేకరుల సమావేశంలో చలసాని శ్రీనివాస్‌ మాట్లాడుతూ.. రాష్ట్రం విషయంలో కేంద్రం దుర్మార్గంగా వ్యవహరిస్తోందని మండిపడ్డారు. రాష్ర్టానికి రావాల్సిన నిధులను మంజూరు చేయకుండా కక్ష సాధింపు ధోరణి ని అవలంబిస్తోందన్నారు. జాతీయస్థాయి పరీక్షల్లో గుజరాతీ భాషను చేర్చిన కేంద్రం.. దేశంలోనే ఎక్కువ మంది మాట్లాడే తెలుగు భాషను ఎందుకు చేర్చలేదని ప్రశ్నించారు. రాష్ట్ర ప్రభుత్వానికి ఆరు నెలలు గడువు ఇచ్చామని.. సీఎం జగన్‌ ఇకనుంచైనా అన్ని రాజకీయ పార్టీలు, ప్రజా సంఘాలను కలుపుకుని కేంద్రంపై రాష్ర్టానికి రావాల్సిన హక్కుల కోసం పోరాడాలని సూచించారు. ప్రత్యేక హోదా, విభజన హామీల అమలు కోసం కేంద్రంపై మరింత ఒత్తిడి పెంచేందుకు డిసెంబరు మొదటి వారంలో అనంతపురంలో భారీ బహిరంగ సభ నిర్వహిస్తున్నామన్నారు.
