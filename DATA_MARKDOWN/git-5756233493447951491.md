
# پناهندگی ملایی تأیید شد: سعید زیر پرچم آلمان‌ها

Published at: **2019-11-04T15:54:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619875/%D9%BE%D9%86%D8%A7%D9%87%D9%86%D8%AF%DA%AF%DB%8C-%D9%85%D9%84%D8%A7%DB%8C%DB%8C-%D8%AA%D8%A3%DB%8C%DB%8C%D8%AF-%D8%B4%D8%AF-%D8%B3%D8%B9%DB%8C%D8%AF-%D8%B2%DB%8C%D8%B1-%D9%BE%D8%B1%DA%86%D9%85-%D8%A2%D9%84%D9%85%D8%A7%D9%86%E2%80%8C%D9%87%D8%A7)


        « سعید ملایی بالاخره پناهنده آلمان شد. اگرچه رئیس فدراسیون جهانی جودو پیش‌تر درباره تصمیم قطعی قهرمان جودوی ایران برای اقامت در این کشور اظهاراتی را مطرح کرده بود، اما حالا این خبر رسما اعلام شده؛ خبری که باز هم فدراسیون جهانی جودو در سایت خود آن را منتشر کرده است. بر این اساس دولت آلمان با پناهندگی ملایی موافقت کرده و قرار است او از این به‌بعد با پرچم آنها در رقابت‌های بین‌المللی حاضر شود».
      

        آفتاب‌‌نیوز :
      
البته در این خبر عنوان شده مراحل اداری کار سعید ملایی هنوز کامل نشده و او برای شرکت در رقابت‌های انتخابی المپیک، به مدارک مسافرت نیاز دارد. ملایی برای شرکت در بازی‌های المپیک سال ۲۰۲۰ توکیو نیاز به کسب امتیاز دارد. او برای به‌دست‌آوردن این امتیازات باید در رقابت‌های بین‌المللی جودو شرکت کند.با این شرایط به نظر می‌رسد سعید ملایی در صورت کسب سهمیه المپیک که امری بدیهی است، با ملیت آلمانی در المپیک 2020 حاضر خواهد شد. قهرمان جودوی آسیا که در اعتراض به سیاست ممنوعیت رویارویی ورزشکاران ایرانی با نماینده‌های اسرائیل، تیم ملی جودو را ترک کرد، دراین‌باره به سایت فدراسیون جهانی جودو می‌گوید: «من بسیار خوشحالم و می‌خواهم از ته دلم از کسانی که در این روزهای دشوار به من کمک کردند، تشکر کنم. حال می‌توانم کاملا روی جودو و آماده‌سازی‌ام برای مرحله بعدی؛ یعنی رویدادهای IJF و بازی‌های المپیک متمرکز شوم».‌باید به این نکته اشاره کرد که آلمانی‌ها خیلی قبل‌تر از اینکه ملایی تقاضای پناهندگی‌اش را ارائه دهد روی او نظر داشتند و به دنبال جذب این جودوکار بودند. جودوکار پیشین وزن 81- کیلوگرم ایران سال گذشته بعد از اینکه توانست در رقابت‌های قهرمانی جهان 2018 به عنوان قهرمانی دست یابد و نفر اول دنیا در این وزن شود، راهی آلمان شد تا در مسابقات بوندس‌لیگا مبارزه کند. نمایش خوب ملایی در این پیکارها منجر به این شد تا او به‌عنوان بهترین جودوکار بوندس‌لیگا معرفی شود.سعید ملایی در حالی در یک سال اخیر نفر اول وزن 81- کیلوگرم رده‌بندی جهانی بود که در رقابت‌های جهانی 2019 توکیو این جایگاه را از دست داد. عدم رویارویی چندباره او با «ساگی موکی»، جودوکار مطرح اسرائیلی که همواره رقیب اصلی سعید در مسابقات جهانی است، باعث شد تا او از دور بازی‌ها حذف شود و به رده دوم جهان تنزل کند. این جودوکار طی یک سال گذشته در ‌‌رویدادهای مهم گرندپری، مستر و قهرمانی جهان شرکت کرد و هربار برای اینکه مقابل نماینده اسرائیل قرار نگیرد، متحمل شکست‌های مصلحتی می‌شد، اما در نهایت در مسابقات جهانی دو ماه پیش که از امتیاز بالایی برای کسب سهمیه المپیک برخوردار بود اعلام کرد که برای همیشه از ایران مهاجرت می‌کند، چراکه هدفش کسب مدال طلای المپیک است.او گفت از تصمیمی که گرفته خیلی مطمئن است و برایش مهم نیست برای رسیدن به این هدف با چه جودوکاری مبارزه کند. ملایی در رقابت‌های جهانی بعد از باخت عامدانه مقابل جودوکاران بلژیک و گرجستان برای عدم مبارزه با نماینده اسرائیل دیگر به ایران نیامد و از همان‌جا مستقیم راهی آلمان شد.
‌باخت‌های مصلحتی و ادامه‌دار ورزشکاران ایرانی مقابل نماینده‌های اسرائیل در رویدادهای بین‌المللی به‌قدری تکرار شده که به چالشی مهم در ورزش دنیا تبدیل شده است. اگرچه این مسئله در رشته کشتی هم خیلی اتفاق می‌افتد، اما در این میان سران فدراسیون جهانی جودو هستند که نسبت به آن حساسیت زیادی نشان دادند. فدراسیون بین‌المللی جودو به مسئولان ورزش کشور هشدار داده بود که در صورت عدم تقابل جودوکاران ایرانی با نماینده‌های اسرائیل، فدراسیون جودو را تعلیق می‌کند. این موضوع حتی رسما در ملاقات حضوری ویزر با رضا صالحی‌امیری، رئیس کمیته ملی المپیک مطرح می‌شود.البته که صالحی‌امیری در این خصوص اعلام کرد مذاکراتش با ویزر نتیجه‌بخش بوده و نگرانی‌ای بابت تعلیق فدراسیون جودو وجود نخواهد داشت، اما اتفاقات اخیر خلاف همه اینها را نشان داد. به گفته حاضران مسابقات جهانی توکیو، ویزر شخصا در سالن حضور داشته تا مسابقات سعید ملایی را از نزدیک ببیند و درواقع شاهد رویارویی او با نماینده اسرائیل باشد. ملایی که طبق سیاست‌های نظام و مسئولان ورزشکاران اجازه مبارزه با نماینده اسرائیل را نداشت، مقابل جودوکاران بلژیک و گرجستان متحمل دو باخت مصلحتی شد تا به «ساگی موکی» نخورد. او اما در حالی این کار را انجام داد که ویزر را در جریان این موضوع قرار داده بود و بعد از کناررفتن از دور مسابقات به رئیس فدراسیون جهانی اعلام کرده بود که دیگر تمایلی برای بازگشت به ایران ندارد.همه این اتفاقات کافی بود تا تعلیق فدراسیون جودوی ایران به جریان بیفتد و این رشته از حضور در تمام میادین بین‌المللی محروم شود. درحال‌حاضر با رأی فدراسیون جهانی جودو، جودوی ایران اجازه شرکت در هیچ‌یک از رقابت‌های آسیایی و جهانی را ندارد مگر به این شرط که رویارویی و مبارزه با ورزشکاران اسرائیلی را بپذیرد. البته فدراسیون جودو این فرصت را دارد تا با ارائه دفاعیات محکم به شکایت خود به دادگاه بین‌المللی حکمیت ورزش (CAS) این رأی را برگرداند. تعلیق جودوی ایران در بدترین زمان ممکن رخ داد، چراکه اگر در خوش‌بینانه‌ترین حالت این حکم نقض شود، ایران شانس حضور در بازی‌های المپیک 2020 توکیو را که مردادماه سال آینده برگزار می‌شود از دست خواهد داد.
