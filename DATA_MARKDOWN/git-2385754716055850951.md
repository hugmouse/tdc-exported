
# Σκληρή γλώσσα Μενέντεζ για τουρκική εισβολή στην Κύπρο (ΒΙΝΤΕΟ)

Published at: **2019-11-05T20:52:00+00:00**

Author: **Φρόσω Βιολάρη**

Original: [SIGMALIVE](https://www.sigmalive.com/news/international/595914/skliri-glossa-menentez-gia-tourkiki-eisvoli-stin-kypro-vinteo)

Την κατάθεση ενός νέου νομοσχεδίου, το οποίο θα καθιστά πλήρως υπόλογη την Τουρκία για τις φρικαλεότητες που έχουν επιτελεστεί στη διάρκεια της εισβολής της στην βορειοανατολική Συρία, ανακοίνωσε σήμερα, μιλώντας στην ολομέλεια της Γερουσίας, ο δημοκρατικός γερουσιαστής Νέας Ιερσέης, Ρόμπερτ Μενέντετ. Το νομοσχέδιο ζητά από τον Αμερικανό Υπουργό Εξωτερικών να ενημερώσει εντός  30 ημερών από την ψήφισή του, για την έκταση των τουρκικών παραβιάσεων των ανθρωπίνων δικαιωμάτων στη Συρία. «Το ψήφισμα αυτό επικαλείται τη ρυθμιστική εξουσία βάσει του νόμου περί εξωτερικής βοήθειας για να ζητήσει από τον υπουργό Εξωτερικών να αξιολογήσει και να υποβάλει έκθεση στο Κογκρέσο σχετικά με τις τουρκικές  παραβιάσεις των ανθρωπίνων δικαιωμάτων  στη Συρία», ανέφερε ο κ. Μενέντεζ στην ομιλία του. Το ψήφισμα αυτό, πρόσθεσε, «ζητεί από την κυβέρνηση να παράσχει όλες τις διαθέσιμες πληροφορίες σχετικά με εικαζόμενες παραβιάσεις διεθνώς αναγνωρισμένων ανθρωπίνων δικαιωμάτων από την Τουρκία, τις ένοπλες δυνάμεις της και τις συνδεδεμένες ομάδες στη Συρία». Ζητεί επίσης «να περιγραφούν τα μέτρα που έλαβαν οι ΗΠΑ για να προωθήσουν το σεβασμό των ανθρωπίνων δικαιωμάτων από την Τουρκία στις επιχειρήσεις της Συρίας. Το ψήφισμα καλεί επίσης να καθοριστεί εάν οι ενέργειες της Τουρκίας είχαν ως αποτέλεσμα την απελευθέρωση μελών του ISIS ή άλλων εξτρεμιστών στη Συρία». Παραθέτοντας απτά παραδείγματα της τουρκικής επιθετικότητας, τόσο στη βορειοανατολική Συρία, όσο και στην Κύπρο και την Ανατολική Μεσόγειο, καθώς και τον όλο πιο στενό εναγκαλισμό του Ταγίπ Ερντογάν με το Ρώσο Πρόεδρο Πούτιν, ο γερουσιαστής Μενέντεζ στην ομιλία του  αμφισβητεί ότι η Τουρκία είναι σύμμαχος, ζητά την επιβολή κυρώσεων CAATSA, την ψήφιση και από τη Γερουσία του νομοσχεδίου για την αναγνώριση της Γενοκτονίας των Αρμενίων, την ψήφιση του Νόμου για την Εταιρική Σχέση στην Ανατολική Μεσόγειο και την ακύρωση της προγραμματισμένης για τις 13 Νοεμβρίου επίσκεψης του Τούρκου Προέδρου Ταγίπ Ερντογάν στο Λευκό Οίκο. «Οι ισχυρότεροι σύμμαχοί μας πρέπει να είναι εκείνοι στο ΝΑΤΟ, αυτοί που έχουν δεσμευτεί στη συνθήκη για αμοιβαία υπεράσπιση. Εκείνοι που μοιράζονται τις αξίες μας. Όσοι εργάζονται μαζί με μας για να αντιμετωπίσουμε την απειλή από χώρες όπως η Ρωσία και το Ιράν, με κοινή αιτία. Δυστυχώς, η Τουρκία κάτω από τον Ερντογάν δεν ενσωματώνει κανένα από αυτά τα πράγματα», ανέφερε στην ομιλία του ο γερουσιαστής Μενένετζ, παραθέτοντας στα μέλη της Γερουσίας μια σειρά γεγονότων στα οποία όλοι ήταν μάρτυρες τις τελευταίες  εβδομάδες και καταδεικνύουν  - όπως είπε πως «η Τουρκία κάτω υπό τον Ερντογάν δεν θα έπρεπε και δεν μπορεί να θεωρηθεί σύμμαχος». «Πόσες φορές πρέπει να δούμε ότι η Τουρκία προδίδει τις αξίες πάνω στις οποίες ιδρύθηκε το ΝΑΤΟ; Πόσες φορές πρέπει να δούμε τον Πρόεδρο Ερντογάν να επισκέπτεται τη Μόσχα, το Σότσι ή οποιαδήποτε άλλη ρωσική πόλη για να φιλήσει το δαχτυλίδι του Πούτιν;», διερωτήθηκε μεταξύ άλλων ο γερουσιαστής Μενέντεζ. Εκτενείς αναφορές έκανε για τις μαζικές διώξεις από το καθεστώς Ερντογάν Τούρκων δημοσιογράφων και άλλων αντιφρονούντων, τις βιαιότητες που διέπραξαν σωματοφύλακες του Τούρκου Προέδρου σε βάρος Αμερικανών πολιτών, στην τελευταία επίσκεψη Ερντογάν στην Ουάσιγκτον και στην αγορά από την Τουρκία ρωσικών πυραύλων S-400. Σε σχέση με την Κύπρο, χαρακτηρίζοντας την τουρκική ως μια συγκλονιστική προσπάθεια επαναχάραξης των συνόρων στην Ευρώπη μετά τον Β `Παγκόσμιο Πόλεμο, τόνισε ότι «η εισβολή της Τουρκίας στο βόρειο τμήμα της Κύπρου πρέπει να θεωρηθεί ως αυτό που είναι - μια παράνομη κατοχή που πρέπει να τερματιστεί. Οι ενέργειες της Τουρκίας κατά τις ημέρες αυτές το 1974 δεν ήταν οι πράξεις μιας δημοκρατικής χώρας. Δεν ήταν οι ενέργειες ενός αξιόπιστου σύμμαχου. Δεν ήταν οι ενέργειες ενός υπεύθυνου ηθοποιού στην παγκόσμια σκηνή». Ο δημοκρατικός γερουσιαστής Νέας Ιερσέης, πρόσθεσε ότι ακόμη και σήμερα η Τουρκία προσπαθεί να εκφοβίσει διεθνείς ενεργειακές εταιρείες και την Κυπριακή Δημοκρατία. «Το αμάρτημά τους; Η διεξαγωγή απολύτως νόμιμης εξερεύνησης στην ΑΟΖ της Κύπρου. Δεν πρόκειται για έδαφος υπό αμφισβήτηση. Δεν πρόκειται για θέμα συζήτησης. Η εχθρότητα της Τουρκίας απέναντι σε αυτές τις εταιρείες είναι το είδος της διπλωματίας κανονιοφόρων που ανήκει στο παρελθόν. Και δεν έχει θέση στον σημερινό κόσμο». Καταγγέλλοντας την Άγκυρα για κακοπιστία στο Κυπριακό, ο κ. Μενέντεζ ανέφερε ότι η Τουρκία θα μπορούσε να συμμορφωθεί με τα ψηφίσματα του Συμβουλίου Ασφαλείας του ΟΗΕ για τη μεταφορά της περιφραγμένης περιοχής Βαρωσίων, Αμμοχώστου υπό τη διοίκηση των Ηνωμένων Εθνών. «Αυτές οι εκκλήσεις να επιστραφεί αυτή η περιοχή στους αρχικούς τους κατοίκους, τους οποίους εκτόπισε η Τουρκία κατά την εισβολή του 1974, αγνοήθηκαν. Αντ' αυτού, αρκετοί Τούρκοι Υπουργοί επισκέφθηκαν πρόσφατα (την περιφραγμένη περιοχή) και απειλούσαν να προχωρήσουν με την εμπορική ανάπτυξη, μια πραγματική πρόκληση προς εκείνους που εκδιώχθηκαν με τη βία από τη γη τους πριν από περισσότερα από 40 χρόνια», είπε.
