
# ขยายผล'ออมเงินบ้านบัว'ล่ม เผยรู้ตัวผู้บงการใหญ่แล้ว

Published at: **2019-11-05T05:45:00+00:00**

Author: ****

Original: [เดลินิวส์](https://www.dailynews.co.th/regional/740058)


        ตำรวจภาค 6 ขยายผล "ออมเงินบ้านบัว" พบเด็กวัย 15 ปีเป็นผู้หลอกเหยื่อนักเรียน-นักศึกษา สูญเงินกว่า 20 ล้าน เผยรู้ตัวคนบงการใหญ่แล้ว เป็นคนในจังหวัดภาคกลาง
      
ภายหลังจากกรณี "แชร์แม่มณี" กลายเป็นกระแสข่าวคึกโครม ล่าสุดได้มีกรณีเดียวกัน โดยอ้างว่าถูกโกงเงินแชร์ในรูปแบบ "เงินออม" มูลค่าวงเงินไม่ต่ำกว่า 20 ล้านบาท โดยเหยื่อในกรณีนี้ส่วนใหญ่เป็นนักเรียนนักศึกษาที่ยังมีรายได้ไม่มาก แต่ต้องการเงินปันผลสูง จึงได้ตกลงร่วมออมเงินในวงแชร์ดังกล่าว ที่มีชื่อเรียกว่า "ออมเงินบ้านบัว" และที่น่าตกใจก็คือ เท้าแชร์ในวงการเงินออมครั้งนี้ ยังเป็นเยาวชนอายุเพียง 15 ปีเท่านั้น โดยจะมี "น้องบัว" เด็กสาววัย 15 ปี ชาว จ.สกลนคร เป็นตัวแทนในการออมเงิน โดยจะได้เงินปันผลคืนร้อยละ 10 แต่จะมีโปรโมชั่นมาล่อตาล่อใจ คือ ได้รับเงินปันผลคืนร้อยละ 15 ภายใน 3 วัน ทำให้กระตุ้นความสนใจอยากเป็นสมาชิก ล่าสุด “ออมเงินบ้านบัว” ได้ล่ม จนผู้ที่ตกเป็นเหยื่อสูญเสียเงินไปกว่า 20 ล้านบาท ความคืบหน้าเมื่อวันที่ 5 พ.ย.พ.ต.อ.สราวุธ คนใหญ่ รอง ผบก.สส.ภ.6 รับผิดชอบด้านอาชญากรรมเทคโนโลยี  เปิดเผยว่า ทีมสืบสวนภาค 4 ได้ประสานงานกับตำรวจสืบสวนภาค 6 ในฐานะทีมที่เกี่ยวกับอาชญากรรมทางเทคโนโลยี และ ผู้เสียหายในพื้นที่ เพื่อสอบสวนกรณีนี้ พร้อมกับ เรียกตัว “น้องบัว“ เท้าแชร์  มาสอบปากคำเบื้องต้นยังให้การก้ำกึ่ง ซึ่งอยู่ในระหว่างตรวจสอบ อยู่ว่าพฤติการณ์เป็นอย่างไรขณะนี้จำนวนผู้เสียหายทั่วประเทศมีประมาณกว่า 300-500 รายแล้ว ตัวผู้เสียหายทั้งหมดนั้นล้วนแล้วเป็นผู้เล่น Instagram และ Facebook ยอดความเสียหาย ประมาณเกือบ 20 ล้านบาท บางคนที่เข้ามาแจ้งความดำเนินคดียอดสูงสุดอยู่ที่ 300,000 กว่าบาท ยอดต่ำสุดประมาณ 1,700 บาท สำหรับรูปแบบการหลอกลวงนั้นมีการ จูงใจเสนอการ ออมเงิน แล้วจะได้เงินปันผลคืนร้อยละ 10 พร้อมเสนอโปรโมชั่นมาล่อตาล่อใจ คือ ได้รับเงินปันผลคืนร้อยละ 15 ภายใน 3 วัน บางคนจ่าย 1,000 บาท 3 วันจะได้ผลตอบแทน 1,100 บาท จ่าย 2,000 บาท 3 วันได้ 2,200 บาท จ่าย 3,000 บาท 3 วันได้ 3,300 ถ้าแต่ถ้าออม 4,000 บาท ก็จะได้ผลตอบแทน 4,400 บาท เป็นต้น  พ.ต.อ.สราวุธ กล่าวอีกว่า ขณะนี้ทางตำรวจได้เข้าไปในกลุ่มไลน์ของผู้เสียหาย และได้ข้อมูลมากพอสมควร และพบว่าผู้เสียหายส่วนใหญ่จะเป็นเด็กมัธยมที่มีรายได้ แต่ต้องการออมเงินเพื่อหวังกำไร ล่าสุดทางตำรวจสืบสวนภาค 6 ได้ขยายผลและทราบว่าตัวบงการใหญ่ที่ น้องบัว ส่งเงินต่อไปอีกทอด เป็นชาวจังหวัดภาคกลางและกำลังติดตามความเคลื่อนไหวอย่างใกล้ชิด "ทั้งนี้ขอฝากเตือนเกี่ยวกับการออมเงินในรูปแบบนี้ว่า ใครที่คิดว่าลงทุนแล้วได้ผลกำไรมากกว่าที่ฝากธนาคารเชื่อว่า ไม่มีจริงถ้าคิดว่าตัวเองอยู่ในภาวะเสี่ยงมีคนชักชวนไปแบบนี้ให้คิดไว้ก่อนเลยว่า อย่าไปลงเด็ดขาดเป็นเรื่องหลอกลวง หากมีข้อสงสัยหรือต้องการให้ข้อมูลเพิ่มเติม หรือต้องการแจ้งความ เกี่ยวกับ การออมเงินบ้านบัว ก็สามารถติดต่อที่ผมได้ 081-8326555" พ.ต.อ.สราวุธ กล่าว
