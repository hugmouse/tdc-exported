
# ধানমণ্ডিতে জোড়া খুনের মূল নায়ক কে?

Published at: **2019-11-06T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458999/%E0%A6%A7%E0%A6%BE%E0%A6%A8%E0%A6%AE%E0%A6%A3%E0%A7%8D%E0%A6%A1%E0%A6%BF%E0%A6%A4%E0%A7%87-%E0%A6%9C%E0%A7%8B%E0%A7%9C%E0%A6%BE-%E0%A6%96%E0%A7%81%E0%A6%A8%E0%A7%87%E0%A6%B0-%E0%A6%AE%E0%A7%82%E0%A6%B2-%E0%A6%A8%E0%A6%BE%E0%A7%9F%E0%A6%95-%E0%A6%95%E0%A7%87)

নিয়াজ আহমেদ লাবু ॥ রাজধানীর ধানম-িতে জোড়া খুনের মূল নায়ক কে? কেন এই দুইজন নারীকে হত্যা করা হলো? আইনশৃঙ্খলা বাহিনীকে তা ভাবিয়ে তুলেছে। ইতোমধ্যে এই ডবল মার্ডারের রহস্য উদঘাটনে মাঠে নেমেছে ডিবি পুলিশ। মঙ্গলবার এই জোড়া খুনের মামলায় সেই নতুন গৃহকর্মী সুরভী আক্তার নাহিদাসহ পাঁচজনকে পাঁচ দিনের রিমান্ডে নিয়েছে ডিবি পুলিশ।
এদিকে মামলা তদন্ত সংশ্লিষ্ট সূত্রগুলো জানায়, জোড়াখুনের ঘটনায় গ্রেফতারকৃত সুরভী যে তথ্য দিয়েছে, তা যাচাই-বাচাই করা হচ্ছে। তবে ওই বাসা থেকে তিনটি ফোন, সঞ্চয়পত্র, সোনাসহ অনেক মূল্যবান জিনিস খোয়া গেছে। তা সুরভীর কাছ থেকে পাওয়া যায়নি। এজন্য গ্রেফতারকৃত পাঁচজনকে রিমান্ডে নিয়ে ব্যাপক জিজ্ঞাসাবাদ করা হবে তদন্ত সংশ্লিষ্ট সূত্রগুলো জানায়। তারা জানান, নিহত গৃহকর্ত্রী আফরোজার মেয়ের স্বামী শিল্পপতি মনির উদ্দিনের বডিগার্ড আতিকুল হক বাচ্চু অনেক তথ্য গোপন করেছেন। প্রাথমিক জিজ্ঞাসাবাদে বাচ্চু পুলিশকে জানায়, সে সুরভীকে সেভাবে চিনতেন না। অথচ ঘটনার আগে ও পরে অন্তত অর্ধ শতবার তাদের কথা হয়েছে। সেই বাচ্চু মোবাইল থেকে সুরভীর মোবাইল নম্বর নেয়া হয়। পরে মোবাইল ট্রাকিংয়ের মাধ্যমে আগারগাঁও থেকে সুরভীকে গ্রেফতার করা হয়। গ্রেফতারের পর সুরভী পুলিশকে জানায়, ওই বাসা থেকে একটা আইফোন সে নিয়েছিল। চার হাজার টাকায় বিক্রি করে দিয়েছে। সেই টাকার বেশিরভাগটাই খরচ করে ফেলেছে। এরপরই ডিবি পুলিশকে ভাবিয়ে তুলছে। তদন্ত সংশ্লিষ্টরা জানায়, তাহলে সেই ভবন থেকে খোয়া যাওয়া বাকি জিসিনপত্রগুলো কোথায়? নিহত গৃহকর্ত্রী আফরোজার জামাতা শিল্পপতি তারিম সেদিন সাংবাদিকদের বলেছিলেন, হত্যাকাণ্ডের সময় তার শাশুড়ির বাসা তছনছ করা হয়েছে। টাকা, তিনটি ফোন, সঞ্চয়পত্র, সোনাসহ অনেক মূল্যবান জিনিস খোয়া গেছে। মামলাতেও কোন পরিমাণ উল্লেখ না করে খোয়া যাওয়ার বিষয়টি উল্লেখ করা হয়েছিল। তদন্ত সংশ্লিষ্ট এক পুলিশ কর্মকর্তা বলছেন, ওই হত্যাকাণ্ডের পাঁচ দিন আগে বাচ্চুর সঙ্গে সুরভী আক্তার সুরভীর পরিচয় হয়। তাদের মধ্যে মোবাইলে যোগাযোগ ছিল। সুরভীর মোবাইল নম্বর মেলে বাচ্চুর মোবাইল থেকে। এরপর ওই নম্বরের সূত্র ধরে ভোলায় তার পরিবারের সন্ধান পায় পুলিশ। পরে পুলিশ ঘটনার পরেরদিন শনিবার ভোলায় গিয়ে খোঁজ নেয়। স্বজনদের দিয়ে যোগাযোগ করানো হয় সুরভীর সঙ্গে। এরপরই পুলিশ ঢাকার আগারগাঁও বস্তিতে সুরভী অবস্থান শনাক্ত করে। পরে রবিবার রাতে পুলিশ সেখান থেকে সুরভীকে গ্রেফতার করে। তদন্ত সংশ্লিষ্ট সূত্রগুলো জানায়, গ্রেফতারকৃত অন্য তিনজনের বক্তব্যে সন্দেহ দেখা দিয়েছে। আসামি ৫ জনকে মুখোমুখি করা হবে।
এদিকে জোড়া খুনের ঘটনায় ভবনের সেই নতুন গৃহকর্মী সুরভী আক্তার নাহিদাসহ পাঁচজনকে পাঁচ দিনের রিমান্ডে পাঠিয়েছে আদালত। রিমান্ডে যাওয়া অপর আসামিরা হচ্ছে, বাড়ির ম্যানেজার গাউসুল আজম প্রিন্স, ইলেক্ট্রিশিয়ান মোঃ বেলায়েত হোসেন, সিকিউরিটি গার্ড মোঃ নুরুজ্জামান ও বডিগার্ড আতিকুল হক বাচ্চু। মঙ্গলবার ঢাকার মেট্রোপলিটন ম্যাজিস্ট্রেট মোর্শেদ আল মামুন ভূইয়া শুনানি শেষে এ আদেশ দেন। রাষ্ট্রপক্ষের আইনজীবী হেমায়েত উদ্দিন খান হিরণ এই তথ্য জানান।
