
# Μηνύματα Ακιντζί προς Πρόεδρο Αναστασιάδη και ΗΕ για τριμερή

Published at: **2019-11-03T15:44:00+00:00**

Author: **SigmaLive**

Original: [SIGMALIVE](https://www.sigmalive.com/news/kypriako/595535/minymata-akintzi-pros-proedro-anastasiadi-kai-ie-gia-trimeri)

Είναι καθήκον και της Γενικής Γραμματείας του ΟΗΕ να επιτύχει η τριμερής στις 25 Νοεμβρίου, δήλωσε ο Τ/κ ηγέτης, Μουσταφά Ακιντζί στέλνοντας μήνυμα στον Πρόεδρο Αναστασιάδη για το Κυπριακό και υποστηρίζοντας ότι δεν ενημερώνει σωστά για την άτυπη συνάντηση της 9ης Αυγούστου και τις συναντήσεις έπειτα με την Τζέιν Χολ Λουτ.
Όπως μεταδίδεται από τα κατεχόμενα, σε γραπτή του δήλωση ο κ. Ακιντζί ανέφερε ότι θα συνεχίσει μέχρι τέλους να υπερασπίζεται τα νόμιμα δικαιώματα και συμφέροντα των Τ/κ. Πρόσθεσε δε ότι έχοντας αίσθηση της ευθύνης που έχει έναντι του τ/κ «λαού» συνεχίζει την προετοιμασία για την συνάντηση στο Βερολίνο σε εποικοδομητική συνεργασία με την Γενική Γραμματεία των ΗΕ.«Τις επόμενες ημέρες σε πλαίσιο κατάλληλο με τις δημοκρατικές πρακτικές είναι φυσικό να πραγματοποιήσουμε, όπως και στο παρελθόν, κάθε διαβούλευση» είπε. (ΣΣ: Απαντούσε στις επικρίσεις Οζερσάι ότι δεν έχει ενημερωθεί για το έγγραφο – σημείωμα προς τον ΟΗΕ και τις εξελίξεις για την τριμερή).Ο Τ/κ ηγέτης ανέφερε ότι, στην ατζέντα της τριμερούς στις 25 Νοεμβρίου θα είναι ο προγραμματισμός για τα επόμενα βήματα με τη συζήτηση για τους όρους αναφοράς για τους οποίους γίνεται εδώ και πολύ καιρό μια προσπάθεια. «Και έπειτα, η πιθανότητα να γίνει μια πενταμερής ανεπίσημη συνάντηση στο πλαίσιο μιας καλής προετοιμασίας» είπε.Απαντώντας και στις δηλώσεις από πλευράς «κυβέρνησης» για την τριμερή (σσ: δηλώσεις των Τατάρ και Οζερσάι για λύση δύο κρατών και απαίτηση ΚΕΕ να μην πάει ο κ. Ακιντζί στην τριμερή), ο Τ/κ ηγέτης είπε πως έχοντας υπόψη όλα αυτά θα ήταν λάθος να απαντούσε αρνητικά στην πρόσκληση του ΓΓ του ΟΗΕ για την τριμερή. Το να ανταποκριθεί στην έκκληση του μεγάλου εταίρου της «κυβέρνησης», ανέφερε, είναι σαν να καταδικάζει τους Τ/κ στη διεθνή κοινότητα.Θα ήθελε, δήλωσε, να καταστήσει γνωστό ότι ακόμα δεν έχουμε φτάσει στο σημείο έναρξης επίσημων διαπραγματεύσεων. «Οι διεργασίες που γίνονται αφορούν την δημιουργία εδάφους για τις διαπραγματεύσεις και εάν αυτό καταστεί εφικτό, το πώς θα μπορέσει να ολοκληρωθεί μια διαδικασία επικεντρωμένη στο αποτέλεσμα» πρόσθεσε.«Σε αυτό το πλαίσιο θα ήθελα να απευθυνθώ και στον κ. Αναστασιάδη. Η Κύπρος περνά μια δύσκολη περίοδο. Στο άμεσο μέλλον, θα δείξουμε την ικανότητα να φτάσουμε σε μια ομοσπονδιακή λύση με πολιτική ισότητα, ελευθερία και ασφάλεια ή θα έρθουμε αντιμέτωποι με νέες πραγματικότητες προς την κατεύθυνση μιας μόνιμης διαίρεσης» είπε.
Εάν θέλουμε λύση, συνέχισε, θα πρέπει να επωφεληθούμε από αυτή την ευκαιρία που έρχεται μπροστά μας δύο χρόνια μετά. «Ο κ. Αναστασιάδης πρέπει να μείνει πλέον μακριά από δηλώσεις που θέτουν υπό καθεστώς πίεσης τη συνάντηση. Θα πρέπει πλέον να αφήσει στην άκρη, να εγκαταλείψει [την προσπάθεια] να θέτει όρους με λάθος ενημέρωση προς τη δική του κοινότητα σχετικά με το τί έγινε στην συνάντηση της 9ης Αυγούστου και μετά όταν ήρθε η κ. Λουτ».
Πιστεύω, πρόσθεσε, ότι σε αυτό το στάδιο έχει καθήκον και η Γενική Γραμματεία των ΗΕ. «Είναι και δικό της καθήκον να παραμείνει δεσμευμένη στις αρχές των ΗΕ, τις παραμέτρους και τις συγκλίσεις του παρελθόντος και να ολοκληρωθεί η συνάντηση που θα γίνει στο πλαίσιο αυτό, με επιτυχία» είπε.
Θα συνεχίσει, κατέληξε, να προσπαθεί για μια μόνιμη και δίκαιη λύση στην Κύπρο έχοντας μια εποικοδομητική στάση και γνωρίζοντας ότι αυτό θα συμβάλει στην ειρήνη και την σταθερότητα στην περιοχή.
