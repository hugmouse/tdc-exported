
# مصرف سرانه مرغ در کشور افزایش یافت

Published at: **2019-11-03T15:12:00+00:00**

Author: ****

Original: [جامعه خبری تحلیلی الف](https://www.alef.ir/news/3980812124.html)

نایب رئیس کانون انجمن صنفی مرغداران کشور گفت: مصرف سرانه مرغ به دلیل افزایش قیمت سایر محصولات پروتئینی افزایش یافته و به حدود ۲۸ کیلوگرم رسیده است.
حبیب اسدالله نژاد در گفتگو با مهر با بیان اینکه در حال حاضر قیمت هرکیلوگرم مرغ زنده بین ۹۲۰۰ تا ۹۵۰۰ تومان است، گفت: قیمت هرکیلوگرم مرغ گرم نیز بین ۱۳ تا ۱۴ هزارتومان است.
وی با اشاره به اینکه قیمت نسبت به هفته گذشته افزایش جزئی داشته است، افزود: قیمت مرغ تقریبا به ثبات رسیده و هر از گاهی شاهد نوسانات جزئی در نرخ آن هستیم این درحالی است که طی سالهای گذشته قیمت نوسانات شدیدی داشت.
این فعال بخش خصوصی ادامه داد: امسال با وجود افزایش چشمگیر قیمت نهاده ها و گاهی کمبود آنها، با ثبات قیمت مرغ برای مصرف کننده مواجه هستیم چرا که تولید شرایط خوبی دارد و عرضه و تقاضا متعادل شده است.
اسدالله نژاد با بیان اینکه به دلیل افزایش قیمت محصولات پروتئینی استقبال مردم از مرغ زیاد شده است، گفت: مصرف مرغ در جامعه زیاد شده و مصرف سرانه این کالا نیز افزایش یافته است.
وی با اشاره به اینکه سرانه مصرف در سالهای گذشته ۲۳ تا ۲۴ کیلو بود، افزود: امسال به نظر می رسد مصرف سرانه کمتر از  ۲۸ کیلوگرم در سال برای هر فرد نباشد و مصرف سرانه ۴ کیلوگرم افزایش یافته باشد.  
