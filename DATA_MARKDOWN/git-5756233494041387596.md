
# قلعه‌نویی: از تساوی با ما خوشحالی می‌کنند/ گفته بودم آن اتفاق برای خطیبی رخ می‌دهد

Published at: **2019-11-04T17:46:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619897/%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%D8%A7%D8%B2-%D8%AA%D8%B3%D8%A7%D9%88%DB%8C-%D8%A8%D8%A7-%D9%85%D8%A7-%D8%AE%D9%88%D8%B4%D8%AD%D8%A7%D9%84%DB%8C-%D9%85%DB%8C%E2%80%8C%DA%A9%D9%86%D9%86%D8%AF-%DA%AF%D9%81%D8%AA%D9%87-%D8%A8%D9%88%D8%AF%D9%85-%D8%A2%D9%86-%D8%A7%D8%AA%D9%81%D8%A7%D9%82-%D8%A8%D8%B1%D8%A7%DB%8C-%D8%AE%D8%B7%DB%8C%D8%A8%DB%8C-%D8%B1%D8%AE-%D9%85%DB%8C%E2%80%8C%D8%AF%D9%87%D8%AF)


        سرمربی تیم فوتبال سپاهان از ملاقات دوباره با سرمربی تراکتور ابراز خرسندی کرد.
      

        آفتاب‌‌نیوز :
      
امیر قلعه‌نویی، سرمربی تیم فوتبال سپاهان در نشست خبری پیش از بازی با تراکتور اظهار کرد: این بازی‌ها سخت است. تیم‌های تراکتور و سپاهان در این چند وقت بازی‌های حساس و جذابی داشتند. خوشحالم یک بار دیگر می‌توانم آقای دنیزلی را ببینم. او از مربیان بزرگ دنیا و ترکیه است. قبلا هم در ایران مربی‌گری کرده و تیمش هم بسیار خوب است. طبیعتا ما بازی بسیار سختی داریم ولی چون در زمین خودمان به میدان می‌رویم، می‌خواهیم سه امتیاز بازی را بگیریم. در دو بازی گذشته نتوانستیم به چیزی که لیاقتش را داشتیم برسیم. فوتبال خیلی خوبی بازی کردیم و حیف شد که چهار امتیاز از دست ما پرید. تیم ما فوتبال خوب و رو به جلویی بازی می‌کند. آمار را هم که می‌بینیم لذت می‌بریم ولی آمار با نتیجه فرق دارد. علاوه بر اینکه خوب بازی می‌کنیم باید آن چیزی که حق‌مان است را هم بگیریم. سپاهان در یک سال و چند ماه گذشته روند رو به جلویی داشته است.
او ادامه داد: از این بابت خوشحال هستیم که توانستیم تیمی درست کنیم که برخی تیم‌ها با تساوی گرفتن از ما، خوشحالی می‌کنند. این نشان می‌دهد که آرام آرام سپاهان به دوران طلایی‌اش برمی‌گردد. هر چند که خیلی فاصله دارد ولی این تیم می‌تواند خاطرات آن سپاهان گذشته را زنده کند.
قلعه‌نویی اضافه کرد: تیمی که افت می‌کند با تیمی که پیروز نمی‌شود خیلی فرق دارد. چون شما مربی نیستید شاید این تشخیص را ندهید. ما بر اساس فیلمی که دیدیم و همچنین آماری که داریم حتی از بازی‌هایی هم بردیم بهتر بودیم. آمار ما برابر پارس جنوبی را ببینید. اشتباهات داور را هم کنار بگذارید. اینکه تیم خوب بازی کند و نتیجه نگیرد افت نیست. حالا شاید یک روز هم تیم افت کند ولی در دو بازی گذشته افت نکردیم. ما و تراکتور تیم‌های خوبی هستیم. ما کاری به ستاره‌ها نداریم و تیم خوبی هستیم. این را در بازی‌ها نشان دادیم. روند ما رو به جلو است. امیدوارم زمین بازی اجازه دهد یک بازی خوب برگزار شود.
او درباره برنامه باشگاه سپاهان برای تقدیر از احسان حاج صفی، کاپیتان سابق این تیم هم توضیح داد: وظیفه همه است که برای هر کسی که در فوتبال زحمت کشیده، مراسم تقدیر برگزاری کنند. من خودم زمانی که جای دیگر بودم بهترین خداحافظی‌ها را برای بازیکنانم از جمله محمود فکری، علیرضا منصوریان و افراد دیگر گذاشتم. الان هم اعتقاد دارم احسان حاج صفی برای فوتبال مملکت و باشگاه سپاهان زحمات زیادی کشیده است. وقتی بازوبند تیم ملی را می‌بندد می‌گویند از باشگاه سپاهان آمده است. بارها و بارها گزارشگر بازی ایران به این نکته اشاره کرده است. گویا بعضی از تماشاگران از این برنامه تقدیر خوش‌شان نیامده است. در آلمان که مهد فوتبال است یک بازیکن از دورتمند به بایرن مونیخ می‌رود. فینال جام جهانی هم گل می‌زند و باعث قهرمانی آلمان می‌شود در بایرن موفق نمی‌شود و دوباره به دورتمند برمی‌گردد. یا دفاع وسط دورتمند به بایرن می‌رود و موفق نمی‌شود و باز به دورتمند برمی‌گردد. ما باید به این سمت برویم. اگر بخواهیم دنبال دیگر مسائل باشیم همین جوی ایجاد می‌شود که الان در ورزشگاه‌ها وجود دارد. خدا را شکر که ما اولتیماتوم هم دادیم. پنج روز قبل از اینکه آن اتفاق برای مادر خدابیامرز آقای خطیبی بیفتد ما گفته بودیم که این اتفاقات رخ می‌دهد. من از آقای تاج و مسئولان قضایی فدراسیون تعجب می‌کنم که در این یک سال‌ و نیم گذشته واکنشی نشان نداده‌اند.
قلعه‌نویی اضافه کرد: ولی الان همه‌ به هم ریخته‌اند و بیانیه می‌دهند و واکنش دارند. این درست نیست. هر موقع در تشکیلات فدراسیون خلافی رخ داد آقای تاج باید رسیدگی می‌کرد. حالا چه شده است که از هفته قبل به این فکر افتاده برای من جای تعجب دارد. یک سری مسائل هم هست که به این بحث ربطی ندارد. باید به سمتی برویم که فضای ورزشگاه‌ها خوب باشد و برد و باخت‌ها همان‌جا تمام شود و به دنبال قشنگی‌های فوتبال باشیم. متاسفانه دو، سه سال است که اینگونه نیست. مردم هم می‌دانند مقصران رفتن فوتبال به این سمت چه کسانی هستند. حالا جایش اینجا نیست که حرف بزنم. خوشحالم تنها کسی هستم که با این مسائل مبارزه می‌کنم و هزینه‌اش را هم ۲ سال است که می‌دهم. همیشه جلوی ظلم ایستاده‌ام و همیشه هم رقیب بودم. برایم مهم نیست چگونه و با کجا هماهنگ کنند. مهم خدا، رفتار و عملکرد ماست.
سرمربی سپاهان اضافه کرد: ما دوست نداریم به کسی توهین شود. خیلی چیز بدی هم هست. من خودم به خطیبی زنگ زدم و از او دلجویی کردم. ولی اگر اتفاقاتی که یک سال پیش برای من افتاد برای کسی دیگری رخ می‌داد شاید مسئولان فدراسیون یک فکری می‌کردند. چون من بودم به خودشان زحمت ندادند فکر کنند. امیدواریم که با بیانیه‌هایی که دادند و یک سری داستان‌ها به وجود آمده ولی حداقل به خاطر مادر خطیبی که خدابیامرز به گردن همه ملت حق دارد یک فکر اساسی بکنند. هم کار فرهنگی باید شود و هم تنبیهات در نظر گرفته شود. ولی تنبیهات همیشه برای قلعه‌نویی و بازیکنان قلعه‌نویی با افراد دیگر فرق می‌کند.
او درباره مصدومان تیمش هم اظهار کرد: تا دلتان بخواهد مصدوم داریم. کومان، ایرانپوریان، مسلمان، نقی‌زاده و بحیرایی مصدوم هستند. بعد از این بازی همه آن‌ها برای بازی‌های بعدی آماده می‌شوند.
قلعه‌نویی در خصوص حضور هواداران سپاهان در ورزشگاه برای حمایت از این تیم هم گفت: تیم برای آن‌هاست و اگر دوست دارند به ورزشگاه بیایند. اگر تشخیص می‌دهند که در خانه بازی را ببینند حرف دیگری است. البته یک سری مشکلات هم وجود دارد. ما سوار اتوبوس می‌شویم و جلوی رختکن پیاده می‌شویم. شاید مشکلات هوادار را درک نکنیم. ولی باشگاه بزرگی مثل سپاهان که تنها باشگاه ایرانی است که در جام باشگاه‌های جهان بازی کرده است از نظر ساختاری و فرهنگی جز بهترین باشگاه‌های ایران است، حتما از نظر زیرساخت‌ها یک فکرهایی کرده است. گله هواداران از چه چیزی است را نمی‌دانم. ما باید مشکلات آن‌ها را تجربه کنیم. البته از نظر قیمت بلیت فکر نمی‌کنم هیچ جای ایران قیمت بلیت انقدر ارزان باشد. ان‌شاءالله که هفته به هفته به ورزشگاه بیایند چون تیم در نهایت برای آن‌هاست. می‌گویند هوادار یار دوازدهم است ولی من می‌گویم هوادار می‌تواند یار اصلی باشد چون تیم برای آن‌هاست. سپاهان طرفدارانی دارد که ۵۰ سال دنبال این تیم هستند. در این ۵۰ سال چند سرمربی و مدیرعامل عوض شده است؟ ولی طرفدار همیشه بوده است پس تیم در نهایت برای آن‌هاست و در هر شرایط باید تیم را تنها نگذارند.
