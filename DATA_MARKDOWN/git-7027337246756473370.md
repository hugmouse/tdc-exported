
# عملکرد مثبت بانک پاسارگاد همسو با شفاف‌سازی

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696515/%D8%B9%D9%85%D9%84%DA%A9%D8%B1%D8%AF-%D9%85%D8%AB%D8%A8%D8%AA-%D8%A8%D8%A7%D9%86%DA%A9-%D9%BE%D8%A7%D8%B3%D8%A7%D8%B1%DA%AF%D8%A7%D8%AF-%D9%87%D9%85%D8%B3%D9%88-%D8%A8%D8%A7-%D8%B4%D9%81%D8%A7%D9%81%E2%80%8C%D8%B3%D8%A7%D8%B2%DB%8C)

رشد 132.18درصدی درآمد غیرمشاع تسهیلات اعطایی، افزایش 75 درصدی درآمد کارمزد و رشد12.11 درصدی جذب منابع، بخشی از نتایج عملکرد مثبت بانک‌پاسارگاد نسبت به دوره‌ی میانی شش ماهه سال 97 ‌بوده‌است و این عملکرد مثبت، زمینه‌ی انتشار زودتر از موعد صورت‌های مالی حسابرسی نشده بانک پاسارگاد در کدال سازمان بورس را فراهم کرد.
به گزارش عصر ایران، یکی از مهمترین رویکردهایی که می‌تواند منجر به موفقیت فعالیت بانک‌ها در مسیر سیاست‌های کلان اقتصادی کشور شود، عملکرد شفاف و ارائه‌ی اطلاعات بر اساس قوانین و مقررات است.
یکی از این الزامات انتشار صورت‌های مالی حسابرسی نشده بانک در کدال سازمان بورس است که بانک پاسارگاد پیش از موعد مقرر اقدام به انتشار آن کرده‌است. با آگاهی از جزئیات عملکرد شش ماهه نخست سال 98 با توجه به EPS اعلامی بانک که به مبلغ 151ریال در گزارش تدوین شده، در این گزارش به نقاط قوت عملکردی پرداخته می‌شود.
با توجه به اینکه رعایت تمام قوانین و مقررات بازار بین بانکی و کفایت منابع نزد بانک‌مرکزی از مقدمات بانکداری است، بانک پاسارگاد در چند سال اخیر ضمن تأکید بر اجرای مصوبات و مقررات بانک مرکزی و شورای پول و اعتبار به کفایت منابع نیز نگاه ویژه‌ای داشته؛ به گونه‌ای که نه تنها نزد بانک مرکزی بدهکار نشده، بلکه پشتیبان سایر بانک‌ها در زمینه‌ی کسری منابع نیز بوده است.
افزایش 75درصدی درآمد کارمزد نسبت به دوره میانی شش ماهه سال 97 از دیگر دستاوردهای بانک‌پاسارگاد بوده است، با وجود اینکه تا حدودی تحریم‌ها موجب رکود در بازار کالا و خدمات شده بود و پیش‌بینی می‌شد این موضوع تراکنش‌های مالی و ... را نیز تحت تأثیر قرار دهد؛ اما عملکرد بانک پاسارگاد که متکی بر اعتماد مشتریان بوده‌است در شش ماهه نخست سال 97، افزایش 100درصدی کارمزد ضمانت‌نامه‌های صادره و افزایش 93 درصدی کارمزد پرونده‌های اعتباری مشتریان و افزایش کارمزد عملیات ارزی را نشان می‌دهد که بیانگر همت و اراده‌ی بانک پاسارگاد در کسب درآمدهای غیرمشاع بوده است.
از طرفی در بخش درآمد غیرمشاع تسهیلات اعطایی، بانک افزایش 132.18درصدی داشته که ناشی از عملکرد بهینه در بخش فعالیت‌های ریالی و ارزی مربوط به وجه التزام بدهکاران اعتبارات اسنادی و ضمانت‌نامه‌های تسهیلات ارزی بوده است.
نباید فراموش کرد که بانک پاسارگاد به عنوان یکی از موتور‌های محرک توسعه اقتصادی با تکیه بر سوخت اصلی این موتور که همان گنجینه اعتماد عمومی و مردمی است، وجوه سپرده‌گذاران را در چرخه‌ی تولید، صنعت و کشاورزی به جریان انداخته و زمینه‌ی ایجاد ارزش‌افزوده و افزایش تولید ناخالص داخلی را فراهم کرده است و این مهم به‌دست نمی‌آمد مگر با جلب اعتماد مردمی. با این پشتوانه، بانک پاسارگاد توانسته‌است در بخش جذب منابع با تدابیری که از سوی مدیران عالی رتبه بانک انجام گرفته، رشد12.11 درصدی را در دوره‌‌ی مالی تجربه کند. در این راستا، بانک به وکالت از سوی مردم سپرده‌های آنان را جمع‌آوری ، منابع استحصالی را با انعقاد قراردادهای متکی به عقود اسلامی در اختیار سرمایه‌گذاران و کارآفرینان قرار داده است تا کشور از پیچ رکود و تحریم عبور کند.
همچنین کاهش هزینه‌ی بهای تمام‌شده‌ی پول از 18.35 درصد به 16.88 درصد (هزینه‌ای که بابت سود سپرده‌ها پرداخت می‌شود) از دیگر اقداماتی بوده است که بانک پاسارگاد در دو سال اخیر با تغییر پورتفولیوی بانک پاسارگاد از جذب منابع گران‌قیمت به سمت جذب منابع ارزان‌قیمت، رویکرد جدیدی را پیش گرفته و در تحقق اهداف این بخش نیز موفق بوده است.
