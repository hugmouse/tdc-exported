
# Torres llança Vinyarets, una selecció de vins que exalta la diversitat del Penedès

Published at: **2019-11-04T15:40:32+00:00**

Author: ****

Original: [Ara.cat](https://www.ara.cat/gent/vins-Torres-Vinyarets-seleccio-do-Penedes_0_2337966319.html)

El celler Torres presenta Vinyarets, una selecció de vins del Penedès elaborats amb varietats tradicionals, que pretén "mostrar la diversitat, riquesa i singularitat d’aquesta terra vitivinícola mil·lenària", tal com explica la firma. Com a productors arrelats al territori des del segle XVII, aquest projecte "ret homenatge al paisatge del Penedès, un mosaic de vinyes entre el mar i la muntanya que conformen indrets de gran bellesa", afegeixen.
La col·lecció s’estrena amb un vi negre de l’anyada 2018, elaborat amb garnatxa, ull de llebre i sumoll de vinyes seleccionades que busca la suavitat i la frescor per damunt de la concentració. Per a Miquel Torres Maczassek, cinquena generació de la família dedicat a la producció de vi: "Aquest és un vi de paisatge, un vi que ens acosta a la suavitat del paisatge del Penedès, amb els seus turons, les seves muntanyes i el treball ben fet a la vinya. Vinyarets neix de varietats ben arrelades al territori, algunes d’elles minoritàries, per posar-les en valor com a part del nostre patrimoni vitivinícola i de la nostra història". Des del seu punt de vista, Vinyarets "és un vi per prendre amb amics i família, un vi per gaudir i per celebrar el Penedès".
Vinyarets prové de vinyes seleccionades del Penedès, de diverses edats, altituds i microclimes, que creixen en diferents tipus de sòls, i prioritza el cultiu ecològic i la qualitat del raïm. Està integrat per vinyes d’una desena de viticultors i vinyes pròpies que, per la seva situació i equilibri, resulten òptimes per al desenvolupament de cada varietat. Situades a les subzones d'Alts d’Ancosa –la zona més alta i freda de la DO–, Costers de l’Anoia, Turons de Vilafranca, Costers del Montmell i Vall Bitlles-Anoia, sumen unes 45 hectàrees en total, de les quals se seleccionen els millors lots.
Tal com recorden al celler, l’anyada 2018 va ser "fresca, amb pluges sobretot a la primavera i al mes d’octubre, just al final de la verema". Les temperatures de la primavera no van ser altes però a l'estiu es van disparar. Per aquest motiu la maduració va ser "lenta i gradual". La criança parcial del vi en botes durant deu mesos en suavitza el nervi i la frescor, però en preserva les aromes de fruita. A principis de l’any que ve la col·lecció incorporarà un nou exponent, un vi blanc elaborat íntegrament amb xarel·lo, la varietat més estesa del Penedès, de l’anyada 2019.
