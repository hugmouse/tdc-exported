
# Καραμανλής: Πιθανός ταραξίας η Τουρκία στην περιοχή

Published at: **2019-11-06T18:20:19+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/politics/karamanlis-i-tourkia-metatrepetai-se-xora-taraksia/)

«Η Τουρκία δείχνει ότι γίνεται σταθερά μια αναθεωρητική χώρα, ένας πιθανός ταραξίας στην ευρύτερη περιοχή». Αυτό σημείωσε ο πρώην πρωθυπουργός, Κώστας Καραμανλής, κατά τη διάρκεια ομιλίας του στην 35η επέτειο του Κέντρου Ναυτιλίας, Εμπορίου και Χρηματοοικονομικών στο Λονδίνο.
Ο κ. Καραμανλής υποστήριξε ότι η μονομερής στρατιωτική δράση της Τουρκίας στη Συρία θα υπονομεύσει περαιτέρω τη σταθερότητα ολόκληρης της περιοχής και θα θέσει σε κίνδυνο την επιτευχθείσα πρόοδο για την ήττα του ISIS.

        Διαβάστε ακόμη: Τσιάρας - Ανοιχτό το ενδεχόμενο γενίκευσης σε όλο τον ιδιωτικό τομέα της άρσης της αυτεπάγγελτης δίωξης
      
«Σε συνδυασμό με την επιθετική προσέγγισή της έναντι της Κύπρου, η Τουρκία δείχνει ότι γίνεται σταθερά μια αναθεωρητική χώρα, με άλλα λόγια ένας πιθανός ταραξίας στην ευρύτερη περιοχή. Η συμπεριφορά της στο Αιγαίο ενισχύει ακόμα περισσότερο αυτήν την αίσθηση», σημείωσε.
Παράλληλα, ο πρώην Πρωθυπουργός υπογράμμισε ότι η τρομοκρατία έχει μεταμορφωθεί δραστικά και σημείωσε ότι παρόλο που ο ISIS έχει σχεδόν ηττηθεί, παραμένει μια σημαντική απειλή για τη διεθνή ασφάλεια.
«Την ίδια στιγμή, η Ισλαμική τρομοκρατία δεν αποτελεί πλέον μόνο μια εξωτερική απειλή κάπου πέρα από τη σφαίρα των δυτικών κοινωνιών. Έχει μεταφερθεί μέσα στις πόλεις μας. Η εσωτερική και η εξωτερική ασφάλεια αλληλοσυνδέονται όλο και περισσότερο και απαιτούν κατάλληλες απαντήσεις», τόνισε ο Κ. Καραμανλής.
Αναφορικά με τις οικονομικές εξελίξεις στην Ελλάδα, ο πρώην πρωθυπουργός σημείωσε ότι η χώρα πέρασε μια οδυνηρή εμπειρία που δοκίμασε τους πολίτες.
«Η νέα κυβέρνηση, ωστόσο, δείχνει την προθυμία να δράσει γρήγορα και τολμηρά, ιδιαίτερα ως προς τις μεταρρυθμίσεις και τη δημιουργία ενός φιλικού προς τις επενδύσεις περιβάλλοντος, προσφέροντας έτσι μια ρεαλιστική προοπτική ενός πιο αισιόδοξου μέλλοντος», σημείωσε.
Αναφορικά με το προσφυγικό και μεταναστευτικό ζήτημα, ο κ. Καραμανλής σημείωσε ότι πρέπει να αναμένουμε ένταση τα επόμενα χρόνια καθώς, όπως είπε, πέρα από τους πολέμους ή άλλες κρίσεις που το επιδεινώνουν περιστασιακά, οι μαζικές μετακινήσεις ανθρώπων, σε αναζήτηση ενός καλύτερου μέλλοντος, δεν θα σταματήσουν.
«Οι Ευρωπαϊκές χώρες, ιδίως στο Νότο, βιώνουν μια ολοένα αυξανόμενη εισροή προσφύγων, καθώς και μεταναστών. Καμία χώρα δεν μπορεί να αντιμετωπίσει ένα τέτοιο ζήτημα μόνη της».
Ο Κ. Καραμανλής σημείωσε, επίσης, ότι η παροχή τροφίμων, στέγης, υγειονομικής περίθαλψης και ασφάλειας στους πρόσφυγες και τους μετανάστες ξεπερνούν τις δυνατότητες ορισμένων χωρών της ΕΕ, ιδίως της Ελλάδας και της Ιταλίας και κάλεσε στην άμεση λήψη μέτρων, ζητώντας πιο ισόρροπη κατανομή βαρών για τη μετεγκατάσταση των αιτούντων άσυλο που βρίσκονται ήδη στην Ευρώπη.
Αναφορικά με τις διεθνείς εξελίξεις και το Brexit, ο κ. Καραμανλής σημείωσε ότι η παγκόσμια κοινότητα έχει εισέλθει σε μια κατάσταση αυξανόμενης αβεβαιότητας.
«Συμβαίνουν τώρα πράγματα που θα ήταν αδιανόητα, πριν από μερικά χρόνια. Κοιτάξτε το Brexit. Δεν έχει περάσει πολύς καιρός από τότε που θα ήταν δύσκολο να φανταστούμε την Ευρωπαϊκή Ένωση χωρίς το Ηνωμένο Βασίλειο και το Ηνωμένο Βασίλειο να μην αποτελεί μέρος της Ευρωπαϊκής Ένωσης. Οι περιπέτειες για την ολοκλήρωση του Brexit, κατά τους προηγούμενους μήνες, έχουν ήδη καταδείξει τις δυσκολίες του όλου εγχειρήματος», τόνισε ο κ. Καραμανλής.
Εξέφρασε την ελπίδα ότι ανεξάρτητα από το αποτέλεσμα, οι ισχυροί δεσμοί και η στενή συνεργασία μεταξύ του Ηνωμένου Βασιλείου και της ΕΕ θα υπερισχύσουν, προς όφελος όλων των μερών.
Ο πρώην πρωθυπουργός έκανε αναφορά και στην κλιματική αλλαγή τονίζοντας ότι το ιστορικό της αντίδρασής μας σε αυτήν την παγκόσμια απειλή δεν έχει υπάρξει ιδιαίτερα υποσχόμενο.
«Πολλές διεθνείς διασκέψεις έχουν λάβει χώρα από το 1992, αλλά, παρά τις εύγλωττες διακηρύξεις, οι επιδόσεις σε πραγματικούς όρους είναι φτωχές», σημείωσε χαρακτηριστικά προσθέτοντας ότι το ερώτημα είναι, ταυτόχρονα, βαθιά πολιτικό και γεωπολιτικό.
«Η ανθρωπότητα δεν έχει στην πράξη δείξει την προθυμία να αναλάβει το σοβαρό κόστος που εμπλέκεται. Οι κυβερνήσεις είναι, συνήθως, πιο επιρρεπείς να ωθούν τα απαραίτητα μέτρα προς το μέλλον», κατέληξε ο Κώστας Καραμανλής.

        Σπουδαία εκδήλωση της Alter Ego στα Γιάννενα για τις «Μεγάλες Σχολές των Ιωαννίνων και τον Ηπειρώτικο Ευεργετισμό»
      
