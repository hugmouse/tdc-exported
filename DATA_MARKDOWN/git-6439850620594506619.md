
# নিজেদের কারণেই এই সরকারের পতন হবে ॥ মওদুদ

Published at: **2019-11-01T15:52:00+00:00**

Author: ****

Original: [Daily Janakantha](http://www.dailyjanakantha.com/details/article/457923/%E0%A6%A8%E0%A6%BF%E0%A6%9C%E0%A7%87%E0%A6%A6%E0%A7%87%E0%A6%B0-%E0%A6%95%E0%A6%BE%E0%A6%B0%E0%A6%A3%E0%A7%87%E0%A6%87-%E0%A6%8F%E0%A6%87-%E0%A6%B8%E0%A6%B0%E0%A6%95%E0%A6%BE%E0%A6%B0%E0%A7%87%E0%A6%B0-%E0%A6%AA%E0%A6%A4%E0%A6%A8-%E0%A6%B9%E0%A6%AC%E0%A7%87)

অনলাইন রিপোর্টার ॥ সরকারের পতন এখন সময়ের ব্যাপার বলে মন্তব্য করেছেন বিএনপির স্থায়ী কমিটির সদস্য ব্যারিস্টার মওদুদ আহমদ। তিনি বলেছেন, দুর্নীতিপরায়ণ এই সরকারের পতন হতে বাধ্য, অবশ্যই পতন হবে। নিজেদের দুর্নীতির ভারেই তাদের পতন হবে। আমাদের নেত্রী মুক্তি পাবেন, দেশে গণতন্ত্র ফিরে আসবে।
শুক্রবার জাতীয় প্রেস ক্লাবের আবদুস সালাম হলে জাতীয়তাবাদী নবীন দল আয়োজিত এক প্রতিবাদ সভায় তিনি এসব কথা বলেন।
মওদুদ বলেন, ‘সরকার দুর্নীতির বিরুদ্ধে যতই অভিযান চালাক না— এটা হচ্ছে আই ওয়াশ। এটা সত্যিকার অর্থে তারা পারবে না। কারণ, তাদের প্রত্যেকটি অঙ্গ-প্রতঙ্গে, শাখা-প্রশাখায় দুর্নীতি প্রবেশ করে গেছে। এখান থেকে ফিরে আসা তাদের সম্ভব হবে না। নিজেদের কারণেই তাদের পতন হবে। আওয়ামী লীগের প্রত্যেকটি শাখা প্রশাখায় দুর্নীতি ঢুকে গেছে। এ থেকে আওয়ামী লীগ বের হতে পারবে না।’
তিনি বলেন, ‘এক বছর আট মাস হলো আমাদের নেত্রী কারাগারে, ভারপ্রাপ্ত চেয়ারম্যান ছয় হাজার মাইল দূরে আছেন। লক্ষাধিক মামলায় ২৬ লাখের ওপরে দলীয় নেতাকর্মীকে আসামি করা হয়েছে। তারপরও বিএনপি টিকে আছে। তারা জোর করে ক্ষমতায় গিয়ে বিএনপিকে নিঃশেষ করতে চায়। কিন্তু নিঃশেষ করতে পেরেছে? পারেনি। কারণ, বিএনপি একটি দেশপ্রেমিক রাজনৈতিক দল। এই দল দেশের জনগণের জন্য কাজ করে। এই দলকে নিঃশেষ করা সম্ভব হবে না।’
দেশে এখন আওয়ামী পুলিশের শাসন চলছে। পুলিশ নির্ধারণ করে দেয় কোন দল সভা-সমাবেশ করতে পারবে, আর কোন দল পারবে না। এই সরকার ভারতের সঙ্গে চুক্তি করে আমাদের হাত পা বেঁধে ফেলেছে।’ আমাদের স্বাধীনতার শক্তি, সার্বভৌমত্বের শক্তি নষ্ট করে দিয়েছে বলেও জানান তিনি।
বিএনপির স্থায়ী কমিটির এই সদস্য বলেন, ‘নুসরাত হত্যা মামলার পরে আওয়ামী লীগের একজন নেতা বলেছেন— দেশে যে আইনের শাসন আছে সেটা প্রমাণ হলো। তার মানে, সরকার যখন চাইবে, তখন আইনের শাসন হবে।’
আয়োজক সংগঠনের সভাপতি হুমায়ুন আহমেদ তালুকদারের সভাপতিত্বে সভায় উপস্থিত ছিলেন— বিএনপি চেয়ারপারসনের উপদেষ্টা জয়নুল আবদীন ফারুক, বিএনপির যুগ্ম-মহাসচিব সৈয়দ মোয়াজ্জেম হোসেন আলাল, খায়রুল কবির খোকন প্রমুখ।
