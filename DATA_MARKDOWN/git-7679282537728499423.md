
# तेरी आंखों के सिवा दुनिया में रखा क्या है, लेकिन बढ़ती उम्र में कैसे बचाएं इन्हें

Published at: **2019-11-06T09:21:06+00:00**

Author: ****

Original: [https://www.livehindustan.com](https://www.livehindustan.com/health/story-what-is-kept-in-the-world-except-your-eyes-but-how-to-save-them-in-old-age-2834682.html)

मोहम्मद रफी का एक मशहूर गीत, “तेरी आंखों के सिवा दुनिया में रखा क्या है,” हालांकि यह गीत हीरोइन की खूबसूरती को बयां करते हुए गाया गया है, लेकिन आजकल विजुअल मीडिया, सोशल मीडिया की दुनिया में तो आंखों के सिवा वाकई बहुत कुछ मिस होने की आशंका है। जन्मजात दृष्टि दोष की बात अलग है, लेकिन उम्र बढ़ने के साथ आंखों की कुछ ऐसी बीमारियां या विकार हैं, जिन्हें वक्त रहते पहचानकर उनका उपचार आपको बाकी की उम्र में खुशहाल जीवन की गारंटी दे सकता है। क्या आप नहीं चाहते कि आप भी अपना खाली वक्त पुरानी फिल्मों, शोज को टैब या लैपटॉप पर देखकर फुरसत के वक्त में अपना मनोरंजन करें? तो आज चर्चा आंखों की ऐसी सात दिक्कतों की जिन पर उम्र बढ़ने के साथ वक्त रहते ध्यान और इलाज जरूरी है। 

        प्रेसबियोपिया -
      
हममें से अधिकांश को आमतौर पर 40 वर्ष की उम्र तक पहुंचते-पहुंचते चश्मे की जरूरत महसूस होने लगती है। इसकी वजह है प्रेसबियोपिया। यह आंखों की एक सामान्य समस्या है जो उम्र बढ़ने के साथ होती है और जिस पर हम 40 वर्ष की उम्र से पहले ध्यान दे पाने में नाकाम रहते हैं। इसमें हमारे पास मौजूद वस्तुओं, जैसे पुस्तक, अखबार में लिखी सामग्री को साफ-साफ देखने में दिक्कत महसूस होती है। प्रेसबियोपिया के मरीजों को अक्सर सिर में दर्द या थकान की शिकायत होती है। इस समस्या को पढ़ने का चश्मा (रीडिंग ग्लासेस) लगाकर आसानी से सुलझाया जा सकता है।

        फ्लोटर्स
      
क्या कभी आपने ध्यान दिया है कि जब आप धूप में बाहर निकलते हैं या किसी तेज रोशनी या सफेद कागज की ओर देखते हैं तो आपको कुछ धब्बे आंखों के सामने दिखने लगते हैं। इन्हीं धब्बों को फ्लोटर्स कहा जाता है। फ्लोटर्स वैसे तो सामान्य प्रक्रिया हैं, लेकिन कई बार बड़ा धब्बा या फ्लोटर देखने की क्षमता में बाधा बनता है। 
फ्लोटर्स विभिन्न रोशनियों में अलग-अलग दिखते हैं। वह मकड़ी के जाले, काले धब्बे या धागे की तरह दिखाई दे सकते हैं। हकीकत में वह केवल कोलेजेन के छोटे-छोटे कण होते हैं। उम्र के साथ ये कोलेजेन फाइबर छोटे-छोटे कतरों में बदल जाते हैं जो एक जगह एकत्रित होकर रेटिना पर छाया (शेडो) डालते हैं, जिसे आप फ्लोटर्स की तरह देखते हैं। 
फ्लोटर्स एक सामान्य वस्तु हैं और वक्त गुजरने के साथ आप उनके साथ रहना सीख जाते हैं। हां अगर इसके साथ बिजली की तरह चमक भी दिखने लगे तो आंखों के विशेषग्य से संपर्क साधना न भूलें। 

        आंखों से आंसू निकलना
      
रोशनी, धूल, हवा और तापमान में परिवर्तन की वजह से भी आंखों से आंसू निकल सकते हैं। हालांकि आंखों से आंसू निकलने की सबसे आम वजह अविकसित या अवरोधित (सूजन के कारण) आंसू की नलियां (टियर डक्ट्स) होती हैं। 
जब टियर डक्ट्स ब्लॉक हो जाते हैं आंसुओं को आंखों से निकलने की राह खोजने में बहुत दिक्कत होती है, ऐसे में वह आंसुओं की एक थैली (सेेक) में जमा होने लगते हैं। ऐसे रुके हुए आंसू आंखों में इन्फेक्शन की वजह बन सकते हैं। 

        आंखों का सूखना
      
आंखों का सूजना वह स्थिति है जिसमें हमारी आंखें या तो पर्याप्त आंसू नहीं बनाती या फिर बेहद कम दर्जे के आंसू बनाती है। आंखों के सूखने का सबसे आम लक्षण उनमें जलने का अहसास, आंखों के कोने पर चिपचिपी बलगम जमा होना, आंखें लाल होना, रोशनी सहन नहीं होना, धुंधला दिखाई देना और आंखें बहुत ज्यादा पनियल दिखाई देना होते हैं। 
आंखों के सूखने की शिकायत ज्यादातर बुजुर्गों में देखने को मिलती है। इस वजह से आंखों में इन्फेक्शन, सूजन, कॉर्निया एब्रेशन्स (रगड़ की तरह), कॉर्निया कैंसर या दृष्टि दोष हो सकता है। ह्यूमिडिफायर का रोजाना प्रयोग आंखों के लिए राहत वाला हो सकता है। बहुत गंभीर मामलों में सर्जरी की जरुरत पड़ सकती है।

        केटेरेक्ट (मोतियाबिंद)
      
आंख की एक सामान्य और साफ लेंस के ऊपर बादलों की तरह धुंधलका छा जाना (क्लाउडिंग) केटेरेक्ट कहलाता है। ऐसा होने पर सबकुछ धुंधला दिखता है या दिखाई देना लगभग बंद हो जाता है। केटेरेक्ट वक्त के साथ बढ़ता जाता है। शुरुआत आंखों की लेंस के छोटे से हिस्से से होती है। शुरुआत में तो हो सकता है कि इसकी तरफ आपका ध्यान तक न जाए। धीरे-धीरे यह आपकी दृष्टि को प्रभावित करने लगता है। 
केटेरेक्ट के सामान्य लक्षण धुंधला दिखना (खासतौर पर रात के वक्त), रोशनी से परेशानी, रोशनी के इर्द-गिर्द छल्ले (हेलो) दिखना और एक आंख से ही दो-दो दिखना होते हैं। केटेरेक्ट की सर्जरी बेहद सुरक्षित होती है और यह एक कारगर उपाय है।

        ग्लुकोमा
      
आंखों में प्रेशर हो जाने के कारण ग्लुकोमा होता है और वक्त रहते उपचार नहीं किए जाने पर यह अंधेपन की वजह बन सकता है। उम्र के अलावा डायबिटीज और दवाइयों का साइड इफेक्ट भी ग्लुकोमा की वजह बन सकते हैं। यह आनुवांशिक भी हो सकता है। इसके कोई शुरुआती स्पष्ट लक्षण नहीं होते और स्थिति हाथ से बाहर जाने तक भी मरीज को इसकी वजह से दृष्टिदोष का आभास नहीं होता। 60 वर्ष से अधिक उम्र के लोगों में ग्लुकोमा, आंखों की एक सामान्य बीमारी है। इसका इलाज आई-ड्रॉप, लेजर ट्रीटमेंट और सर्जरी से किया जा सकता है। 

        पलकों की समस्या
      
पलकें हमारी आंखों को धूल, रोशनी और विभिन्न बाहरी नुकसानों से बचाती हैं। उम्र बढ़ने के साथ हमारी पलकों में दर्द, झुर्री, खुजली या रोशनी के प्रति संवेदनशील होने की समस्या हो सकती है। आमतौर पर यह किसी रोग के साथ होता है। वजह के आधार पर पलकों का इलाज दवाओं और सर्जरी के जरिये किया जा सकता है। 
वैसे भी कहा ही जाता है कि बचाव हमेशा ही इलाज से बेहतर होता है। इसलिए आपको आंखों की कोई समस्या हुई हो या न हुई हो, बेहतर यही होगा कि आप उम्र बढ़ने के साथ-साथ अन्य हेल्थ चेकअप की तरह आंखों का चेकअप भी नियमित तौर पर कराते रहें। यह आपको अनेकानेक समस्याओं से बचा लेगा।
अधिक जानकारी के लिए देखें: https://www.myupchar.com/disease/eye-allergies
स्वास्थ्य आलेख www.myUpchar.com द्वारा लिखा गया है।  
