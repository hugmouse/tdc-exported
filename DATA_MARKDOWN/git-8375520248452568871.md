
# Безкарність - головна причина нападів на українських журналістів

Published at: **2019-11-05T08:54:37+00:00**

Author: ****

Original: [ГЛАВКОМ](https://glavcom.ua/digest/bezkarnist-golovna-prichina-napadiv-na-ukrajinskih-zhurnalistiv-637753.html)

Робота журналістів в Україні залишається в Україні небезпечною за будь-якої влади, констатують правозахисники. Немає жодних позитивних зрушень і з приходом до влади президента Володимира Зеленського - кількість нападів на журналістів і перешкод їхній діяльності не зменшилася, засвідчують дані регулярних моніторингів, що здійснюється неурядовими організаціями. Журналісти та медіа-експерти вважають, що поведінка найвищих посадовців стає індульгенцію нападникам на представників преси.
Проблему насильства проти журналістів поступово усвідомлюють і політики. Депутати Верховної Ради у вересні ухвалили постанову, згідно з якою у парламенті у середу, шостого вересня відбудуться слухання на цю тему за участі журналістів, представників громадських організацій і експертів. У пояснювальній записці до проекту постанови депутати констатували, що за минулий рік правоохоронці розпочали досудове розслідування 258 кримінальних проваджень за злочинами, пов’язаними з перешкоджанням професійній журналістській діяльності, але до суду було передано лише 26 справ.
Згідно зі серпневим загальнонаціональним дослідженням громадської думки України Фондом «Демократичні  ініціативи» імені Ілька Кучеріва спільно з Київським міжнародним інститутом соціології, українці високо оцінюють, зокрема, роботу журналістів-розслідувачів, які викривають корупцію і критикують зловживання можновладців. Лише 22 відсотки українців негативно оцінюють діяльність незалежних журналістів-росзлідувачів. Натомість 69 відсотків опитаних позитивно ставиться до їхньої роботи.
Водночас, фах журналіста залишається одним із найнебезпечніших в державі. «Барометр свободи слова» Інституту масової інформації зафіксував, що за нової влади поки не відбулося жодних позитивних змін. Згідно з даними цього щомісячного моніторингу, від початку 2019 року в Україні стався 191 випадок порушень свободи слова. З липня по вересень з 75 випадків порушень свободи слова в Україні 53 випадки - фізична агресія щодо журналістів.
Після приходу до влади президента Володимира Зеленського голова його офісу Андрій Богдан заявив, що нова адміністрація може взагалі обійтися без преси і спілкуватися із суспільством через соцмережі. Ще більший суспільний резонанс стався наприкінці вересня, коли прес-секретарка президента України Володимира Зеленського Юлія Мендель штовхнула розслідувача програми «Схеми: корупція в деталях» Сергія Андрушка і перешкодила йому поставити запитання президентові після повернення зі Сполучених Штатів Америки і скандалу навколо телефонної розмови Зеленського з американським президентом Дональдом Трампом.
Сам Зеленський не засудив вчинок своєї прес-секретарки і розкритикував дії журналіста. «Він дав дуже чіткий сигнал всім наступним ієрархічним рівням в державі, що журналісти самі поводяться так, що можна порушувати їхні права», - прокоментував колега Андрушка з програми розслідувань «Наші гроші» Данило Мокрик. Журналіст вважає поведінку Мендель злочином і нагадав, що права журналістів захищені п'ятьма статтями Кримінального кодексу України.
Відомий екс-ведучій програм на телебаченні, а нині – опозиційний депутат Верховної Ради Микола Княжицький пояснив небезпеку роботи журналіста в державі нерозумінням ролі журналістики в суспільстві. Він нагадав про випадки стеження за журналістами та оприлюднення їхніх персональних даних. Розкритикував депутат і випадки погроз журналістам кримінальною відповідальністю за порушення приватності і таємниці листування політиків.
Востаннє ж такими погрозами виступив депутат від «Слуги народу» Богдан Яременко, який обурився, що журналісти сфотографували і оприлюднили його інтимне листування з повією під час засідання парламенту. «Коли представники влади роблять такі заяви, будь-хто незадоволений роботою журналістів буде себе вважати правим в конфлікті з журналістами», - сказав Княжицький в інтерв'ю DW.
Голова громадської організації «Центр громадянських свобод» Олександра Матвійчук головним ризиком журналістів в інтерв'ю DW назвала «задавнену системну проблему безкарності». На її думку, це перш за все, слабкість самих державних органів, які лишилися нереформовані і не можуть, а часто і не хочуть проводити ефективні розслідування. Вона також згадала про збільшення жорстокості нападів на журналістів під час виборчих кампаній і загострення суспільних протиріч внаслідок збройного конфлікту на Донбасі. А на місцях журналісти і далі полишені сам на сам зі зрощенням бізнесу і влади з місцевими правоохоронними органами, зазначила Матвійчук.
