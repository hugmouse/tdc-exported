
# 
        بیمه شخص ثالث راننده محور از ابتدای سال آینده اجرایی می‌شود
      

Published at: **2019-11-05T15:21:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638376/%D8%A8%DB%8C%D9%85%D9%87-%D8%B4%D8%AE%D8%B5-%D8%AB%D8%A7%D9%84%D8%AB-%D8%B1%D8%A7%D9%86%D9%86%D8%AF%D9%87-%D9%85%D8%AD%D9%88%D8%B1-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A7%D8%AC%D8%B1%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، غلامرضا سلیمانی، رئیس کل بیمه مرکزی گفت: مقدمات طرح راننده محور شدن بیمه شخص ثالث در حال انجام است و از ابتدای سال آینده اجرایی می‌شود.
وی افزود: بر اساس این طرح مقدار حق بیمه شخص ثالث بر اساس سابقه افراد در نوع رانندگی و رعایت قوانین تعیین می‌شود؛ البته در این زمینه اطلاعات شخصی، شغلی، سابقه و سن افراد را با همکاری دستگاه‌هایی مانند نیروی انتظامی استعلام می‌کنیم و رانندگانی که قوانین را بهتر رعایت می‌کنند و رانندگی بهتری دارند از تخفیف بیشتری در حق بیمه برخوردار خواهند بود که این تخفیف می‌تواند تا ۵۰ درصد باشد.
سلیمانی تصریح کرد: در مقابل کسانی که رانندگی پرخطر دارند باید مبلغ بیمه بالاتری را پرداخت کنند؛ این در حالی است که صنعت بیمه از اجرای این طرح منافعی نخواهد داشت، اما این کار به عدالت نزدیک‌تر است و به کاهش تصادفات و رعایت قوانین رانندگی کمک خواهد کرد.
وی با بیان اینکه برخی خودروها ممکن است چند راننده داشته باشد، گفت: این موضوع نیز در نظر گرفته خواهد شد و بر اساس خود اظهاری افراد در باره هر خودرو میزان بیمه شخص ثالث آن خودرو مشخص خواهد شد.
سلیمانی درباره پرداخت حق بیمه زائران اربعین گفت: امسال حدود ۳ میلیون زائر از ایران برای راه پیمایی اربعین شرکت کردند که مبلغ دریافتی بابت بیمه آنان حدود ۴۵ میلیارد تومان بوده است.
وی افزود: امسال حدود ۱۴۰ نفر در ایام اربعین فوت کردند که برخی از ان‌ها در اثر حوادث بوده است و بر اساس قانون دیه تا حدود ۲۷۰ میلیون به بازماندگان افراد فوت شده در اثر حوادث قابل پرداخت است.
سلیمانی گفت: همچنین هزینه‌هایی که برای درمان بیماران و مصدومان در این مدت صورت گرفت تا سقف حدود ۳۰ میلیون تومان بوده است.
وی افزود: در مجموع مبلغ خسارتی که بیمه در این ایام پرداخت کرده بیش از میزان درآمد آن بوده است.
