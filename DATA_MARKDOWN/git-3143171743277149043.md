
# Camaro, doppio pokerissimo. Vittorie a suon di gol per Under 17 e Under 15

Published at: **2019-11-03T07:00:34+00:00**

Author: **Piero Genovese**

Original: [Tempostretto](https://www.tempostretto.it/news/camaro-doppio-pokerissimo-vittorie-a-suon-di-gol-per-under-17-e-under-15.html)


        Continuano a volare le due formazioni regionali neroverdi, entrambe sempre in vetta da sole nei rispettivi gironi. I ragazzi di Cosimini si impongono 5-1 sul campo dei Giovani Leoni. 5-0 casalingo per la squadra di Randazzo contro la Nuova Rinascita.
      
Il Camaro Under 17 non si ferma e nel testa-coda del sesto turno contro i Giovani Leoni centra il quinto successo in sei gare disputate. La capolista del gruppo C, guidata dal tecnico Giuseppe Cosimini, si è imposta 5-1 al “Seminara” di Catania, chiudendo la pratica già nel primo tempo.
Già dopo appena due minuti i neroverdi possono sbloccare il match: Raspaolo entra in area e viene atterrato da un difensore; è rigore, che Spaticchia però calcia sul palo. Al 6′ timida reazione dei Giovani Leoni con la conclusione dalla distanza di Marsiglia ampiamente a lato. Il Camaro cresce e sfiora il gol a più riprese con Corso e Ferio, per poi trovarlo al 12′ con il proprio cannoniere Raspaolo, bravo a finalizzare su assist di Corso e a siglare il suo settimo gol stagionale con l’Under 17. Poco dopo arriva il raddoppio: è il 16′ quando Ferio scappa sull’out mancino, salta un avversario e fulmina il portiere con un sinistro potente sul primo palo. Passano altri tre minuti e arriva anche il tris, stavolta opera di Corso, che dopo un corto rinvio della difesa avversaria calcia al volo con il destro e batte Filistad: punteggio sullo 0-3. Al “Seminara” le emozioni non mancano e i locali provano a riaprire il match al 21′, trovando il gol dell’1-3 con Guzzetta, che con un bel pallonetto supera Di Fina in uscita. I neroverdi, però, non rallentano: al 24′ Ferio calcia al volo su rimessa laterale di Maiorana mandando a lato; al 31′ Maceli trova il fondo e mette al centro ancora per Ferio, chiuso in corner; al 35′ Raspaolo serve Corso ma il suo tiro non trova la porta. Nel finale di frazione, però, il Camaro chiude definitivamente la pratica con altre due reti: splendida la combinazione con cui Corso e Spaticchia innescano Ferio, che trova al 35′ la doppietta personale segnando da posizione ravvicinata; azione corale anche per il 5-1 ospite, con Corso, Spaticchia e Raspaolo a scambiare e quest’ultimo a liberare Maiorana, autore della quinta rete con cui si chiude il primo tempo.
Nella ripresa si riparte con lo stesso copione e il Camaro sfiora anche la sesta rete al 3′ con Currò, servito in profondità da Raspaolo ma chiuso in corner da Filistad. Al 13′ tentativo del neo-entrato Freni, palla fuori. Al 17′ ci riprova anche Raspaolo, che batte a rete su servizio di Cicala ma trova pronto Filistad alla risposta in tuffo. Al 19′ punizione di Silipigni e palla a lato. Si rivede la squadra di casa al 20′ con il piazzato di Mileti che non crea grattacapi a Di Fina. I neroverdi insistono ma, nonostante i tentativi nel finale di Raspaolo, Venuti e Freni, il parziale non cambia. Al “Seminara” termina 1-5, con il Camaro a salire a quota 16 punti, mantenendo la vetta del gruppo C. La squadra di Cosimini tornerà sabato prossimo al “Despar Stadium”, dove ospiterà la Jonica.
Non si interrompe la marcia degli Under 15 Regionali del Camaro: la squadra di Randazzo fa sei su sei, conquistando il successo anche nel match del “Despar Stadium” contro la Nuova Rinascita e continuando il proprio percorso netto in vetta alla classifica del girone C. La formazione neroverde vince e convince, superando 5-0 i pattesi e facendo divertire i tanti spettatori presenti nella tribuna dell’impianto di Bisconte.
In avvio di gara, però, il Camaro rischia quando, al 3′, Spinella su punizione chiama in causa il portiere locale Nasso, sulla cui corta respinta si avventa Lisciandro, che sbatte addosso all’estremo difensore di casa, bravissimo nell’intervento in corner. Al 4′ immediata risposta del Camaro con il contropiede imbastito sulla destra da Orecchio, che si presenta in area e calcia un bolide che Aliquò, portiere ospite, respinge. Al 12′, però, Aliquò non può nulla quando Cannistrà riceve su cross basso di Cantio, servito di tacco da D’Angelo, si presenta in area, liberandosi bene e calciando un rasoterra di destro che vale l’1-0. Il vantaggio non spegne l’entusiasmo del Camaro, che prende in mano il match e sfiora il raddoppio al 17′ con la punizione di D’Angelo che si stampa sulla traversa. Al 19′ splendida giocata di Gargiulo che verticalizza per Cantio, il cui sinistro ravvicinato viene respinto; l’azione prosegue e Marretta da fuori area manda alto. Al 26′ è ancora Camaro-show: progressione sulla sinistra di D’Angelo, che mette al centro per Bertuccelli che lascia scorrere con un elegante velo per favorire l’inserimento vincente di Cannistrà: 2-0 e doppietta personale per il centravanti, al quinto sigillo in stagione. Al 32′ si rivede la Nuova Rinascita con la punizione di Accetta, centrale. Al 34′ i locali trovano ancora il gol, stavolta con Cannistrà in versione assist-man a servire Bertuccelli, che trova prima la respinta di Aliquò e poi correggee in rete a porta sguarnita per il 3-0. Nel finale di frazione, Cantio trova il fondo e mette la sfera a rimorchio per Marretta, il cui destro termina a lato. E’ l’ultima emozione del primo tempo, che si chiude con il Camaro in pieno controllo del match.
Nella ripresa la squadra di Randazzo non rallenta: subito spaccata di Bertuccelli su cross di D’Angelo e palla di poco a lato; poi lo stesso D’Angelo al 2′ si esibisce in una splendida rovesciata su cross di Cannistrà, ma Aliquò c’è. Al 4′ ancora Cantio sulla sinistra semina il panico, salta un avversario e mette al centro dov’è pronto Cannistrà a raccogliere la sfera, insaccandola alle spalle di Aliquò: tripletta e sesto gol in campionato per l’attaccante, che poi lascia il posto a Gioele Verdura tra gli applausi del “Despar Stadium”. Sul 4-0 il Camaro amministra, sfiora il pokerissimo con il tentativo di D’Angelo al 10′ (centrale) e con il palo colpito da Cassisi, sfortunato al 15′ nel centrare il legno con un potente diagonale. Rallentano i ritmi nel finale di gara ma al 35′ i padroni di casa arrotondano ulteriormente il punteggio: su calcio d’angolo dalla destra di Messina, è bello lo stacco di Cassisi, che incrocia di testa e supera Aliquò, chiudendo il match sul 5-0. Il Camaro vince ancora e sale a quota 18, restando in testa a punteggio pieno dopo sei giornate disputate. La squadra di Randazzo giocherà nel prossimo weekend sul campo dei Giovani Leoni.
