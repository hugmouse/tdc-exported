
# Η Ρόδος υποκλίθηκε στους μαχητές της ζωής

Published at: **2019-11-05T18:50:02+00:00**

Author: **Μιχάλης Μαστής**

Original: [Η ΡΟΔΙΑΚΗ](https://www.rodiaki.gr/article/425130/h-rodos-ypoklithhke-stoys-maxhtes-ths-zwhs)


        Μοναδικό, μεγαλειώδες, συναρπαστικό, συγκινητικό και ελπιδοφόρο από κάθε άποψη αυτό που έγινε για μια ακόμα χρονιά στη Ρόδο μας.
      
Πάνω από 10.000 – 15.000 ήταν σίγουρα όσοι ξεχύθηκαν στους δρόμους του νησιού μας, δηλώνοντας την παρουσία και την υποστήριξή τους στους μαχητές της ζωής. Σε εκείνους που δεν το βάζουν κάτω. Αλλά και στους άλλους που έφυγαν, που πάλεψαν, αγωνίστηκαν, δοκιμάστηκαν αλλά δυστυχώς δεν τα κατάφεραν.
Η πιο πετυχημένη καθιερωμένη εκδήλωση κοινωνικού χαρακτήρα, όλων των εποχών στον τόπο μας, συμπλήρωσε φέτος 10 χρόνια. Μια εκδήλωση, που καταφέρνει να πλημμυρίζει τους δρόμους με ελπίδα και ζωντάνια κάθε χρόνο. Χωρίς κόμματα, χωρίς μηχανισμούς, χωρίς οικονομικές υποστηρίξεις.
Γιατί όλοι όσοι κατοικούν σε αυτό το νησί, γνωρίζουν ότι η συμμετοχή τους και η οικονομική τους ενίσχυση, θα πιάσουν τόπο σε αυτή την προσπάθεια. Μέχρι το τελευταίο ευρώ. Γι’ αυτό και θεωρούν την παρουσία τους σε αυτό το «κάλεσμα» τιμή και χρέος.
Ξέρουν όχι μόνο οι 15.000 συμπολίτες μας, που μπόρεσαν να περπατήσουν ή να τρέξουν και φέτος στη “ΡΟΔΟ ΓΙΑ ΤΗ ΖΩΗ”, αλλά και οι υπόλοιποι 100.000 ότι το μήνυμα της ελπίδας και της αγάπης που αφήνουν κάθε χρόνο με το πέρας της εκδήλωσης, ότι είναι ανεξίτηλο.
Ένα ξεχωριστό ευχαριστώ οφείλουμε όλοι στους ανθρώπους που εθελοντικά παίρνουν μέρος σε τέτοιες διοργανώσεις. Σε αυτούς που έδωσαν τον δικό τους αγώνα για μέρες, για εβδομάδες, για να μπορέσουν να είναι όλα άψογα.
Αλλά και στον πρόεδρο και εμπνευστή όλης αυτής της προσπάθειας, τον κ. Σάββα Σαββαΐδη, ο οποίος προχθές ανακοίνωσε μετά από 10 χρόνια, την αποχώρησή του από την προεδρία.
Στα μάτια των μικρών και μεγάλων που περπάτησαν προχθές στη λεωφόρο που χάραξε και αυτός ο σύλλογος, μπορεί κανείς να «διαβάσει» πια με σιγουριά, ότι σε αυτό το ευλογημένο νησί, οι αρετές της κοινωνίας και οι ευαισθησίες της υπάρχουν και μοιράζονται απλόχερα. Το κίνητρο χρειάζεται κάθε φορά για να γίνει κάτι τέτοιο. Κι οι άνθρωποι που θα μπουν μπροστά για να εμπνεύσουν όλους εμάς.
