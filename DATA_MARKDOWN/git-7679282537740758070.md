
# झारखंड विधानसभा चुनाव: दिव्यांग और 80 साल के पार मतदाताओं के लिए पहली बार होगी ये खास व्यवस्था

Published at: **2019-11-04T17:31:57+00:00**

Author: **एजेंसी,रांची**

Original: [https://www.livehindustan.com](https://www.livehindustan.com/national/story-postage-system-will-be-for-the-first-time-for-divyang-voter-in-jharkhand-assembly-elections-2019-2831981.html)

भारत निर्वाचन आयोग ने कंडक्ट आफ इलेक्शन रुल्स में कई नए प्रावधान जोड़े हैं जो झारखंड विधानसभा से पहली बार लागू हो रहे हैं और इन्हीं के तहत आयोग दिव्यांग एवं अस्सी वर्ष से अधिक उम्र के मतदाताओं को डाकमत की सुविधा प्रदान करेगा। झारखंड के मुख्य निर्वाचन पदाधिकारी विनय कुमार चौबे ने सोमवार को यहां कहा कि इन प्रावधानों से मतदाताओं को अवगत कराया जाना है और राजनीतिक दल इसमें अहम भूमिका निभा सकते हैं।     चौबे ने आज राजनीतिक दलों के साथ बैठक में इसकी विस्तार से जानकारी दी और बताया कि निर्वाचन आयोग ने दिव्यांग और 80 साल से ज्यादा उम्र के मतदाताओं के लिए डाकमत की व्यवस्था की है। उन्होंने बताया कि इसके साथ मतदाताओं के लिए मतदान केंद्र पर टोकन सिस्टम और बूथ ऐप लांच किया गया है। मुख्य निर्वाचन पदाधिकारी ने बताया कि दिव्यांग और बुजुर्ग मतदाताओं के लिए पहले से उपलब्ध सुविधाओं में कोई बदलाव नहीं किया गया है। सिर्फ उनके लिए डाकमत की नयी सुविधा जोड़ी गयी है।     हालांकि इस सुविधा का लाभ लेने के लिए मतदाना को नामांकन प्रक्रिया शुरु होने के पांचवे दिन तक संबंधित निर्वाचन पदाधिकारी को इस आशय की जानकारी देनी होगी। इसके उपरांत विधानसभा क्षेत्रवार इस सुविधा का लाभ लेने वाले दिव्यांग और 80 साल से ज्यादा उम्र के मतदाताओं की सूची तैयार की जाएगी। मतदान कर्मचारी ऐसे मतदाताओं के घर जाकर उनसे मतदान के बारे में फॉर्म भरवाएंगे। लेकिन जो मतदाता एकबार डाकमत से वोट देने का विकल्प चुन लेंगे, वे इस चुनाव में मतदान केन्द्र पर वोट नहीं डाल सकेंगे।
