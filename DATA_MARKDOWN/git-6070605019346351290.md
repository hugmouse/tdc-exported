
# 1993: Les estrictes condicions de González i Aznar per estrenar els debats a Espanya

Published at: **2019-11-06T22:05:02+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-1993-debat-electoral-gonzalez-aznar_0_2339766074.html)

Ni a les primeres, ni a les segones, ni a les terceres, ni a les quartes ni a les cinquenes. El primer debat electoral entre candidats a la presidència del govern espanyol va haver d’esperar fins a les sisenes eleccions de la democràcia, l’any 1993. Però és que no es va repetir ni a les setenes, ni a les vuitenes ni tampoc a les novenes i, en format cara a cara, no es va tornar a viure fins a les desenes, les del 2008 entre José Luis Rodríguez Zapatero i Mariano Rajoy.
El 1993, però, s’havien estrenat Felipe González pel PSOE i José María Aznar pel PP, tot i que aquell primer debat a Antena 3 va estar a punt de no celebrar-se per les estrictes condicions que van imposar els seus respectius equips de campanya.
La temperatura del plató havia de ser de 22 graus per exigència dels socialistes. Els dos candidats havien d’estar asseguts per acontentar el PP -Aznar era 10 centímetres més baixet que González-. Si es feia asseguts, el PSOE reclamava que la taula fos de 82 centímetres d’alçada i no de mesura estàndard (72 cm), tot i que finalment es va fer enrere. El PP va vetar enfocar un candidat mentre escoltava l’altre -deien que González era tan expressiu que podia perjudicar els arguments d’Aznar. La distància entre els candidats havia de ser de tres metres. Els dos partits van reclamar, a més, ser a l’estudi de realització -la cadena s’hi va negar. I les càmeres es van situar darrere dels candidats, però González es va passar el debat mirant cap al moderador perquè, segons el seu equip, se’l va enganyar perquè mirés de perfil i no de cara.
Es va acabar acordant pràcticament tot, però no es van poder posar d’acord amb el minut final. “El candidat socialista ha exigit tancar aquest debat tot i que s’havia de decidir de mutu acord”, va criticar Aznar en directe. “Permeti’m una pregunta -va dir González al moderador, Manuel Campo Vidal-: Quants debats [sectorials] han celebrat a Antena 3?”. “Quatre”, va respondre Campo Vidal. “I quants asseguts?”, va insistir el líder socialista. “Aquest és l’únic”, va tancar el moderador.
