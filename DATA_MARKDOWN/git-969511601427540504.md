
# Vânzările din comerţului cu amănuntul au accelerat în septembrie. Andrei Rădulescu, BT: Dinamica anuală a consumului privat va accelera de la 5,2% în 2018 la 5,8% în 2019

Published at: **2019-11-06T00:00:00+00:00**

Author: **Roxana Rosu**

Original: [BusinessMagazin](https://www.businessmagazin.ro/actualitate/vanzarile-din-comertului-cu-amanuntul-au-accelerat-in-septembrie-andrei-radulescu-bt-dinamica-anuala-a-consumului-privat-va-accelera-de-la-5-2-in-2018-la-5-8-in-2019-18546952)

Volumul vânzărilor din comerţul cu amănuntul a crescut în primele nouă luni ale anului cu 7,1%, susţinut de evoluţiile pozitive de pe piaţa forţei de muncă, inclusiv creşterea salariilor şi scăderea ratei şomajului, de pe piaţa creditului, respectiv ameliorarea ofertei şi nivelul accesibil al costurilor reale de finanţare, precum şi de ieftinirea petrolului pe bursele internaţionale, a comentat Andrei Rădulescu, director Analiză Macroeconomică la Banca Transilvania.
Volumul vânzărilor din comerţul cu amănuntul a crescut în primele nouă luni ale anului cu 7,1%, susţinut de evoluţiile pozitive de pe piaţa forţei de muncă, inclusiv creşterea salariilor şi scăderea ratei şomajului, de pe piaţa creditului, respectiv ameliorarea ofertei şi nivelul accesibil al costurilor reale de finanţare, precum şi de ieftinirea petrolului pe bursele internaţionale, a comentat Andrei Rădulescu, director Analiză Macroeconomică la Banca Transilvania.   Potrivit datelor Institului Naţional de Statistică, se evidenţiază majorarea vânzărilor de produse nealimentare cu 8,8% an/an, în timp ce vânzările de carburanţi în magazine specializate au crescut cu 7,3% an/an.   Totodată, volumul vânzărilor de bunuri alimentare/băuturi/tutun a consemnat un avans de 5,1% an/an la nouă luni din 2019.   ”În scenariul macroeconomic central BT previzionăm accelerarea dinamicii anuale a consumului privat de la 5,2% în 2018 la 5,8% în 2019 (pe fondul mix-ului relaxat de politici economice), urmată de decelerare la 5% an/an în 2020 (ca urmare a perspectivelor de rebalansare a politicii economice interne)”, a mai spus ANdrei Rădulescu.   În luna septembrie, volumul vânzărilor din comerţul cu amănuntul a crescut pentru a patra lună la rând, cu un ritm lunar în accelerare la 0,7%. Vânzările de bunuri nealimentare au urcat cu 1,8% lună/lună, cel mai bun ritm din luna ianuarie. De asemenea, dinamica lunară a vânzărilor de produse alimentare/băuturi/tutun a accelerat la 0,9% .   Pe de altă parte, vânzările de carburanţi în magazine specializate au scăzut cu 0,7% lună/lună în septembrie, prima ajustare din luna mai.   Faţă de septembrie 2018, în acest an volumul vânzărilor din comerţul cu amănuntul a accelerat la 7,8% în septembrie (de la 6.7% în august), cel mai bun ritm din martie, evoluţie susţinută de climatul pozitiv din piaţa forţei de muncă şi din piaţa creditului şi de decelerarea inflaţiei.   Vânzările de bunuri nealimentare s-au majorat de la 4,1% în august la 9,1% în septembrie (cea mai bună dinamică din martie), pe fondul majorării venitului real disponibil al populaţiei şi momentului favorabil din piaţa creditului.   De asemenea, ritmul anual al vânzărilor de bunuri alimentare/băuturi/tutun a accelerat de la 5% în august la 6,6% în septembrie (maximul din aprilie).   Pe de altă parte, dinamica anuală a vânzărilor de carburanţi a decelerat de la 13,7% în august la 7,3% în septembrie.    
