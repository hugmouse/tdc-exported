
# Yeşildağ'a çok yakıştı

Published at: **2019-11-02T16:02:16+00:00**

Author: ****

Original: [OLAY](https://www.olay.com.tr/yesildaga-cok-yakisti-213953h.htm)

Görkemli bir törenle hizmete açılan sosyal tesis ve Kıvılcım Parkı'nın hayırlı olmasını dileyen Osmangazi Belediye Başkanı Mustafa Dündar, 'Başka belediyeler ayda bir kez açılış veya temel atma yaparken Osmangazi'de hizmetleri çifter çifter sıralıyoruz' dedi. 
Osmangazi Belediyesi tarafından yapımı tamamlanan Küplüpınar Yeşildağspor Kulübü Sosyal Tesisleri ve Kıvılcım Parkı görkemli bir törenle hizmete açıldı. Belediye Başkanı Mustafa Dündar'ın ev sahipliğinde düzenlenen organizasyona AK Parti Bursa Milletvekilleri Müfit Aydın, Zafer Işık ve Mustafa Esgin, AK Parti Bursa İl Başkanı Ayhan Salman, Bursa Büyükşehir Belediye Başkan Vekili Murat Demir, AK Parti Osmangazi İlçe Başkanı Ufuk Cömez, Büyükşehir Belediye eski Başkanı Recep Altepe, Bursaspor ve Büyükşehir Belediyesi eski Meclis Üyesi İsmail Hakkı Arslan, Yeşildağspor Kulübü Başkanı Mahmut Yıldız, meclis üyeleri, muhtarlar ve mahalle sakinleri katıldı.

        MAHALLEYE GÜZELLİK KATTI
      
Başkan Dündar, yağmurlu bir günde hizmetleri yağmur gibi yağdırdıklarını beliterek, 'Başka belediyeler ayda bir kez açılış veya temel atma yaparken Osmangazi'de hizmetleri çifter çifter sıralıyoruz. Spor kulüplerimize maddi manevi desteklerimizi sürdürüyoruz. Malzeme desteğinde bulunurken yeni kulüp binaları inşa ediyoruz. Bursa'nın en eski spor kulüplerinden biri olan Yeşildağ Spor Kulübü'nün binası eskimişti. Bu kulübümüz için modern bir bina inşa ettik. Bu tesis mahallemize de bir güzellik kattı. Önemli olan tesis yapmak değil, önemli olan bu tesislerin aktif olarak kullanılması.  Tesisimiz kulübümüz, mahalle sakinleri adına hayırlı olsun” dedi.

        10 YILDA 303 PARK
      
Mustafa Dündar, Osmangazi Belediyesi'nin park yapma noktasında da ciddi işlere imza attığını dile getirerek, 10 Yılda 303 yeni park kazandırdıkları vurguladı. AK Parti Bursa Milletvekili Müfit Aydın da 'Osmangazi Belediyesi, ilçenin her bir köşesine hizmetleriyle damgasını vuruyor. Her mahallemizde Başkanımız Mustafa Dündar'ın ve AK parti belediyeciliğinin imzası var' diye konuştu. 600 metrekare alan üzerine 2 katlı modern sosyal tesiste, yönetim odası, lokal, 2 adet çok amaçlı salon, soyunma odası ve duşlar yer alıyor. Terası ve bahçesi ile mahalle için de önemli bir sosyal tesis olacak olan yatırım için 850 bin TL kaynak kullanıldı. 1540 metrekare alan üzerine kurulan Kıvılcım Parkı için de, 145 bin TL kaynak kullanıldı.
