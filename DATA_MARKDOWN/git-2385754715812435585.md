
# Αίγυπτος: Σε επείγουσα δίκη εισπράκτορας που «πέταξε» από τρένο επιβάτες

Published at: **2019-11-02T21:58:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595480/aigyptos-se-epeigousa-diki-eispraktoras-pou-petakse-apo-treno-epivates)

Σοκάρουν οι αποκαλύψεις για τον εισπράκτορα των αιγυπτιακών σιδηροδρόμων, που φέρεται ότι εκδίωξε από τρένο δύο επιβάτες που δεν είχαν εισιτήριο. Οι επιβάτες φέρεται ότι αναγκάστηκαν να πηδήξουν από ένα τρένο που βρίσκονταν σε κίνηση και εκτελούσε το δρομολόγιο Τάντας-Κάιρο. Το κόστος του εισιτηρίου, το οποίο δεν είχαν, ήταν 70 αιγυπτιακές λίρες, δηλαδή 3,9 ευρώ. Ο ελεγκτής παραμένει προφυλακισμένος για περαιτέρω διερεύνηση της υπόθεσης. Μάλιστα, οδηγείται σε επείγουσα δίκη, ενώ ο εισαγγελέας που ανέλαβε την υπόθεση τον κατηγορεί για ανθρωποκτονία. Όπως έγινε γνωστό, το γεγονός συνέβη την περασμένη Δευτέρα, με την φιλονικία του εν λόγω ελεγκτή εισιτηρίων με έναν 23χρονο και έναν 25χρονο, πωλητές και οι δύο, οι οποίοι, αφού δήλωσαν ότι δεν είχαν λεφτά να πληρώσουν το εισιτήριο, φαίνεται ότι τελικά αναγκάστηκαν κατά κάποιο τρόπο από τον ελεγκτή να πηδήξουν από το τρένο το οποίο, μάλιστα, βρισκόταν εκείνη την ώρα εν κινήσει. Αποτέλεσμα αυτού ήταν ο ένας πωλητής να σκοτωθεί και ο άλλος να υποστεί σοβαρά τραύματα. Κατά τις πρώτες ανακρίσεις, ο φερόμενος ως υπεύθυνος για το γεγονός αυτό υποστήριξε ότι δεν ήταν υπεύθυνος για ό,τι συνέβη. Το γεγονός καταγράφηκε από κινητά τηλέφωνα επιβατών και μεταδόθηκε από το Facebook. Ο Υπουργός Μεταφορών της Αιγύπτου, Κάμελ Ελ Ουαζίρ, χαρακτήρισε «απάνθρωπη» την ενέργεια του φερόμενου ως υπευθύνου ελεγκτή και προσέφερε χρηματικές αποζημιώσεις στις οικογένειες των θυμάτων, 100.000 και 20.000 αιγυπτιακών λιρών αντίστοιχα (1 ευρώ είναι περίπου 18 αιγ. λίρες) τονίζοντας ότι ένα μέλος της οικογένειας του πωλητή που βρήκε το θάνατο, θα μπορούσε να προσληφθεί στον Οργανισμό Αιγυπτιακών Σιδηροδρόμων. Πηγή: ΑΠΕ-ΜΠΕ 
