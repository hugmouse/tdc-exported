
# CRIF: V ČR letos zanikne 17.000 firem, nejvíce od roku 1989

Published at: **2019-11-03T09:45:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/crif-v-cr-letos-zanikne-17-000-firem-nejvice-od-roku-1989/1816576?utm_source=rss&utm_medium=feed)

Praha - V ČR letos zanikne téměř 17.000 obchodních společností, což je výrazně více než v předešlých letech a nejvíce od roku 1989. Zároveň ale vznikne kolem 31.000 nových firem. Jejich počet bude o dvě procenta nižší než v předešlém roce a o čtyři procenta nižší než v rekordním roce 2017, kdy vzniklo 32.500 společností. Přesto půjde o třetí nejvyšší počet nově vzniklých firem od roku 1989. Odhad vychází z analýzy portálu www.informaceofirmach.cz společnosti CRIF.
"Počet nově vznikajících firem byl letos meziročně nižší především v prvních dvou čtvrtletích roku. Ve třetím čtvrtletí už byl počet nových společností v obou letech téměř stejný. A ve čtvrtém čtvrtletí očekáváme, že počet nových společností bude rovněž podobný nebo mírně vyšší než v uplynulém roce, tedy že jich vznikne o něco více než 85000," uvedla analytička CRIF Věra Kameníčková.
Zatímco počet nových společností bude třetí nejvyšší od roku 1989, počet zaniklých společností bude nejvyšší v historii. Během prvních tří čtvrtletí 2019 zaniklo v ČR téměř 12.000 společností, což je pouze o 1500 méně, než kolik jich zaniklo v loňském roce. V posledním čtvrtletí roku jich přitom zpravidla zaniká více než ve zbytku roku. "Očekáváme proto, že do konce roku může zaniknout dalších 5000 firem, takže se celkový počet zaniklých může dostat k 17.000," odhadla Kameníčková.
V roce 2017, ve kterém začala platit druhá a zatím největší vlna EET, vykázal počet společností rekordní meziroční přírůstek nejen zaniklých, ale i vzniklých společností. Vliv EET se tedy v tomto roce neprojevil poklesem počtu společností, ale jejich obměnou. Zatímco počet vzniklých společností dosáhl v roce 2017 svého vrcholu, počet zaniklých nadále roste. V letošním roce poprvé od roku 1989 zaniknou více než tři procenta registrovaných firem. Do roku 2014 se přitom míra zániků firem pohybovala okolo 1,5 procenta.
Rostoucí počet zaniklých společností spolu s mírným poklesem nově vzniklých firem vede k poklesu počtu vzniklých společností připadajících na jednu zaniklou. "Poprvé za posledních 14 let v ČR přibude méně než 15.000 obchodních společností. Zároveň poprvé na jednu zaniklou společnost připadnou méně než dvě nové. Znamená to, že počet společností sice i nadále poroste, ale nižším tempem než v posledních letech," upozornila Kameníčková.
Déletrvající trend poklesu čistého přírůstku firem doprovodí letos i mírný růst počtu bankrotů společností. Podle odhadů společnosti CRIF se letos počet bankrotů obchodních společností poprvé po pěti letech zvýší. I tak však bude nižší než v roce 2017.
