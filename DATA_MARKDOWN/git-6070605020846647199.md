
# Compte amb què escriu: vostè també podria ser ETA

Published at: **2019-11-02T18:20:07+00:00**

Author: ****

Original: [Ara.cat](https://www.ara.cat/opinio/Compte-escriu-voste-podria-ETA_0_2337366279.html)

SI L’APOLOGIA del terrorisme és un delicte, potser també ho hauria de ser la seva banalització: totes dues són lesives per a les víctimes. L’ Abc treu en portada el següent titular: “Els CDR tenien un esborrany similar als d’ETA per reivindicar atemptats”, amb la inevitable fotografia d’un independentista amb flames al fons. El pla, esclar, ben tancat perquè no es vegi que -probablement- el foc són tres caixes de cartró i quatre ampolles de plàstic. En tot cas, l’important aquí és que escriguin “similar als d’ETA”. Poca broma. El primer pensament és que, al capdavall, els comunicats d’atemptats per força s’han d’assemblar, perquè són un gènere en si mateix.
Vaig a la notícia i queda clar que aquesta presumpta semblança és una opinió de la Guàrdia Civil, que té òbviament els seus objectius. Però és que, a sobre, tenen la barra d’incloure l’esborrany en qüestió. Un paragrafet manuscrit amb sintaxi espessa que entenc que posen íntegre i diu: “Ens estimarem si, i només si, fem les nostres coses per nosaltres mateixos. Hi haurà gent que les acceptarà, acceptarà els nostres actes i serem valorats, serem valorats i estimats, pels mateixos, o no. Dependrà dels judicis de valor de cada individu o col·lectiu. Mai hauríem de fer les coses per agradar, farem les coses segons el nostre criteri, valors, ètica i la nostra estima”. L’escrit -dir-ne comunicat em sembla temerari- pot tenir elements inquietants. Però no veig a la notícia ni una sola referència a cap paral·lelisme amb els comunicats d’ETA que justifiqui la comparació amb el grup armat de la portada. El diari no indica cap fórmula repetida, cap paraula habitual, cap reivindicació paral·lela, cap assaig de logotip que pugui tenir-hi una semblança. Res.
L’única coincidència aquí és la d’interessos espuris entre la Guàrdia Civil i l’ Abc.
