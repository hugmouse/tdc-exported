
# ساده‌لوحی برخی مسئولان حاصل دنیاطلبی آن‌ها است/ افول آمریکا با پیروزی جمهوری اسلامی ایران شروع شد

Published at: **2019-11-04T15:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544934.html/%D8%B3%D8%A7%D8%AF%D9%87-%D9%84%D9%88%D8%AD%DB%8C-%D8%A8%D8%B1%D8%AE%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%AD%D8%A7%D8%B5%D9%84-%D8%AF%D9%86%DB%8C%D8%A7%D8%B7%D9%84%D8%A8%DB%8C-%D8%A2%D9%86-%D9%87%D8%A7-%D8%A7%D8%B3%D8%AA--%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D9%BE%DB%8C%D8%B1%D9%88%D8%B2%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%B4%D8%B1%D9%88%D8%B9-%D8%B4%D8%AF)

عضو اسبق سازمان انرژی اتمی ایران گفت: از زمانی که جمهوری اسلامی ایران به پیروزی رسید افول آمریکا شروع شده است و این روند در زمان کنونی سرعت گرفته است، از طرف دیگر وجود فرد فاسدی همچون ترامپ در پست ریاست جمهوری آمریکا یکی از نشانه‌های بزرگ اضمحلال این کشور است.
به گزارش شبکه اطلاع رسانی راه دانا؛ به نقل از صبح توس؛ احسان خانه آباد، عضو اسبق سازمان انرژی اتمی ایران طی بازدید از غرفه صبح توس در نمایشگاه بین‌المللی مشهد نتیجه اعتماد به آمریکا را چیزی جز ضرر برای کشور ندانست و اظهار کرد: مهم‌ترین بحثی که در این خصوص می‌توان بیان کرد، همان تصویری بود که آقای مهدی ترابی بازیکن پرسپولیس بر روی پیراهن خود نشان داد که نوشته بود که راه حل مشکلات کشور اطاعت از رهبری است.
وی افزود: متأسفانه در موضوع برجام تفکری که از زمان ابتدای انقلاب وجود داشته است بروز پیدا کرد و بر خلاف آنچه رهبری فرموده بودند اقدام کرد از این رو رهبری در آن برهه زمانی اعلام فرمودند من به آمریکا اعتماد ندارم اما پس از چند ساعت عده‌ای از سیاست‌مداران و مسئولان اعلام کردند که ما به آمریکا اعتماد داریم.
خانه آباد با اشاره به اینکه رهبری بر رعایت یک سری شروط در مذاکره با آمریکا تأکید داشتند، گفت: متأسفانه مسئولان ما در همان زمان شروطی که رهبری مدنظر داشتند را رعایت نکردند و از این رو مسلم است زمانی که شروط رهبری رعایت نشد کشور به دستاوردهایی که می‌خواهد دست نمی یابد.
عضو اسبق سازمان انرژی اتمی ایران تصریح کرد: اعتماد به دشمن یک حماقت بزرگ است، دشمنی که قسم خورده تا شما را نابود کند تحت هیچ شرایطی با شما مذاکره نمی‌کند مگر اینکه در شما یک قدرتی را دیده که حاضر شده پای میز مذاکره بنشیند از این رو آمده تا با حقه و نقشه شما را فریب دهد.
 وی ساده‌لوحی برخی مسئولان را حاصل دنیا طلبی آن‌ها دانست و یادآور شد: متأسفانه این افراد ساده‌لوح همچنان به دنبال آمریکا حرکت می‌کنند و می‌خواهند با تصویب CFT و FATF نظر آمریکا را نسبت به خود تغییر دهند که در اشتباه کامل به سر می‌برند زیرا این لوایح از برجام به مراتب بدتر هستند.
خانه آباد تأکید کرد: از زمانی که جمهوری اسلامی ایران به پیروزی رسید افول آمریکا شروع شده است و این روند در زمان کنونی سرعت گرفته است، از طرف دیگر وجود فرد فاسدی همچون ترامپ در پست ریاست جمهوری آمریکا یکی از نشانه‌های بزرگ اضمحلال این کشور است.
عضو اسبق سازمان انرژی اتمی ایران با بیان این که وعده الهی است که ظلم پایدار نمی‌ماند، گفت: بر اساس این وعده الهی آمریکا که بزرگ‌ترین ظالم جهان است به امید خدا پایدار نخواهد ماند و به زودی با رهبری مقام معظم رهبری، پایگاه‌های بسیجمان را در نیویورک و سانفرانسیسکو برپا خواهیم کرد.
انتهای پیام/
