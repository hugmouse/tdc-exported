
# 9.5 ഓവറിൽ 41 റൺസ് വഴങ്ങി 7 വിക്കറ്റ്; സക്സേനക്കരുത്തിൽ ഇന്ത്യ സിക്ക് കൂറ്റൻ ജയം

Published at: **2019-11-01T17:32:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/01/india-a-vs-india-c-deodhar-trophy-2019-20-live-report.html)

റാഞ്ചി∙ ദേവ്ധർ ട്രോഫിയിൽ ഏഴു വിക്കറ്റ് പിഴുത് ഐതിഹാസിക പ്രകടനം പുറത്തെടുത്ത ഓൾറൗണ്ടർ ജലജ് സക്സേനയുടെ മികവിൽ ഇന്ത്യ സിക്ക് കൂറ്റൻ വിജയം. ഹനുമ വിഹാരി നയിച്ച ഇന്ത്യ എയെ 232 റൺസിനാണ് ഇന്ത്യ സി തകർത്തത്. മായങ്ക് അഗർവാൾ, ക്യാപ്റ്റൻ ശുഭ്മാൻ ഗിൽ എന്നിവർ ഉജ്വല സെഞ്ചുറികളുമായി തിളങ്ങിയതോടെ നിശ്ചിത 50 ഓവറിൽ ഇന്ത്യ സി നേടിയത് മൂന്നു വിക്കറ്റ് നഷ്ടത്തിൽ 366 റൺസ്. മറുപടി ബാറ്റിങ്ങിന് ഇറങ്ങിയ ഇന്ത്യ എയെ കേരളത്തിന്റെ രഞ്ജി താരം ജലജ് സക്സേന അക്ഷരാർഥത്തിൽ കറക്കിവീഴ്ത്തി. ഇതോടെ 29.5 ഓവറിൽ ഇന്ത്യ എ 134 റൺ‍സിന് എല്ലാവരും പുറത്തായി.
9.5 ഓവറിൽ 41 റൺസ് വഴങ്ങിയാണ് സക്സേന ഏഴു വിക്കറ്റ് പിഴുത്തത്. ഇതോടെ ഇന്ത്യ സിക്ക് നാലു പോയിന്റ് ലഭിച്ചു. ടൂർണമെന്റിലെ ആദ്യ മത്സരത്തിൽ ഇന്ത്യ ബിയോടും ഇന്ത്യ സി തോറ്റിരുന്നു.
ടോസ് നേടിയ ഇന്ത്യ സി ക്യാപ്റ്റൻ ശുഭ്മാൻ ഗിൽ ബാറ്റിങ് തിരഞ്ഞെടുക്കുകയായിരുന്നു. സ്വപ്നതുല്യമായിരുന്നു ഇന്ത്യ സിയുടെ തുടക്കം. ഓപ്പണർമാരായ മായങ്ക് അഗർവാളും ശുഭ്മാൻ ഗില്ലും സെഞ്ചുറിയുമായി മിന്നിത്തിളങ്ങിയതോടെ ഓപ്പണിങ് വിക്കറ്റിൽ ഇരട്ടസെഞ്ചുറി കൂട്ടുകെട്ടു പിറന്നു. ആഭ്യന്തര ക്രിക്കറ്റിലെ മിന്നു താരങ്ങളായ ജയ്ദേവ് ഉനദ്കടും സിദ്ധാർഥ് കൗളും ഇന്ത്യൻ ടീമിന്റെ മുഖ്യ സ്പിന്നർ രവിചന്ദ്രൻ അശ്വിനും ഉൾപ്പെടുന്ന ബോളർമാർക്ക് ഇരുവരും യാതൊരു അവസരവും നൽകിയില്ല.
ഇന്ത്യ ബിയുടെ ബോളിങ് ആക്രമണത്തെ ചെറുത്ത് അഗർവാളും ഗില്ലും ക്രീസിൽനിന്നത് 38.3 ഓവറാണ്. അപ്പോഴേക്കും ഇന്ത്യ സിയുടെ സ്കോർബോർഡിലേക്ക് ഒഴുകിയെത്തിയത് 226 റൺസ്! 111 പന്തിൽ 15 ഫോറും ഒരു സിക്സും സഹിതം 120 റൺസുമായി അഗർവാളാണ് ആദ്യ പുറത്തായത്. ഇന്ത്യ എ ക്യാപ്റ്റൻ ഹനുമ വിഹാരിക്കാണ് വിക്കറ്റ്. വൺഡൗണായെത്തിയ പ്രിയം ഗാർഗ് 21 റൺസ് കൂടി ചേർക്കുമ്പോഴേയ്ക്കും പുറത്തായി. 14 പന്തിൽ ഓരോ സിക്സും ഫോറും സഹിതം 16 റൺസെടുത്ത ഗാർഗിനെ രവി ബിഷ്ണോയിയുടെ പന്തിൽ മലയാളിയായ വിഷ്ണു വിനോദ് ക്യാച്ചെടുത്തു പുറത്താക്കി.
മൂന്നാം വിക്കറ്റിൽ സൂര്യകുമാർ യാദവിനൊപ്പം അർധസെഞ്ചുറി കൂട്ടുകെട്ട് തീർത്ത ക്യാപ്റ്റൻ ഗിൽ ഇന്ത്യ സിയെ 300 കടത്തി. സ്കോർ 305ൽ നിൽക്കെ 47–ാം ഓവറിന്റെ അവസാന പന്തിൽ ഗിൽ പുറത്തായി. രവിചന്ദ്രൻ അശ്വിന്റെ പന്തിൽ വിഷ്ണു വിനോദിനു ക്യാച്ച് സമ്മാനിച്ചാണ് ഗില്ലും പുറത്തായത്. അപ്പോഴേക്കും 142 പന്തിൽ 10 ഫോറും ആറു സിക്സും സഹിതം ഗിൽ നേടിയത് 143 റൺസ്!
ദിനേഷ് കാർത്തിക്കിനെ കൂട്ടുപിടിച്ച് നാലാം വിക്കറ്റിൽ തകർത്തടിച്ച സൂര്യകുമാർ യാദവാണ് ഇന്ത്യ സിക്ക് കൂറ്റൻ സ്കോർ സമ്മാനിച്ചത്. ഗിൽ പുറത്തായതിനു ശേഷമുള്ള മൂന്ന് ഓവറിൽനിന്ന് സൂര്യകുമാർ യാദവ് അടിച്ചെടുത്തത് 61 റൺസാണ്. അതായത് 18 പന്തിൽ 61 റൺസ്! മത്സരത്തിലാകെ 29 പന്തു നേരിട്ട സൂര്യകുമാർ 72 റൺസുമായി പുറത്താകാതെ നിന്നു. ഒൻപതു ഫോറും നാലു സിക്സും നിറം ചാർത്തിയ ഇന്നിങ്സ്. ദിനേഷ് കാർത്തിക് നാലു പന്തിൽ അഞ്ചു റൺസുമായി കൂട്ടുനിന്നു.
ഇന്ത്യ എ ബോളർമാരിൽ ജയ്ദേവ് ഉനദ്കടാണ് ഏറ്റവും കൂടുതൽ റൺസ് വഴങ്ങിയത്. 10 ഓവറിൽ 82 റൺസ്! സിദ്ധാർഥ് കൗൾ എട്ട് ഓവറിൽ 66 റൺസും രവി ബിഷ്ണോയി എട്ട് ഓവറിൽ 63 റൺസും വഴങ്ങി. 10 ഓവറിൽ ഒരു മെയ്ഡൻ സഹിതം 57 റൺസ് വഴങ്ങി ഒരു വിക്കറ്റെടുത്ത രവിചന്ദ്രൻ അശ്വിന്റേതാണ് ഭേദപ്പെട്ട പ്രകടനം.
മറുപടി ബാറ്റിങ്ങിന് ഇറങ്ങിയ ഇന്ത്യ എയ്ക്ക് മലയാളി താരം വിഷ്ണു വിനോദ് മിന്നുന്ന തുടക്കമാണ് സമ്മാനിച്ചത്. ധവാൽ കുൽക്കർണി എറിഞ്ഞ ആദ്യ ഓവറിലെ നാലു പന്തിനുള്ളിൽ ഓരോ സിക്സും ഫോറും സഹിതം 12 റൺസടിച്ച വിഷ്ണു അഞ്ചാം പന്തിൽ പുറത്തായി. എൽബിയിൽ കുരുങ്ങിയായിരുന്നു വിഷ്ണുവിന്റെ മടക്കം. അഞ്ചു റൺസ് കൂടി ചേർക്കുമ്പോഴേയ്ക്കും അഭിഷേക് രാമൻ (അഞ്ചു പന്തിൽ രണ്ട്), ക്യാപ്റ്റൻ കൂടിയായ ഹനുമ വിഹാരി (പൂജ്യം) എന്നിവരെ ഇഷാൻ പോറെൽ പുറത്താക്കി.
തുടർന്നായിരുന്നു കേരള താരമായ ജലജ് സക്സേനയുടെ മിന്നും പ്രകടനം. സഹ ബോളർമാരെ സാക്ഷിനിർത്തി ഇന്ത്യ എയുടെ ശേഷിച്ച ഏഴു വിക്കറ്റുകളും പിഴുതത് സക്സേന തന്നെ. പാതിമലയാളിയായ ദേവ്ദത്ത് പടിക്കൽ (54 പന്തിൽ 31), ഭാർഗവ് മേരായ് (41 പന്തിൽ 30), ഇഷാൻ കിഷൻ (33 പന്തിൽ 25), അശ്വിൻ (ഒന്ന്), ഉനദ്കട് (രണ്ട്), രവി ബിഷ്ണോയ് (14 പന്തിൽ 13), സിദ്ധാർഥ് കൗൾ (15 പന്തിൽ 17) എന്നിവരാണ് സക്സേനയുടെ ഇരകളായത്. ഇഷാൻ പോറെൽ അഞ്ച് ഓവറിൽ 12 റൺസ് വഴങ്ങി രണ്ടും ധവാൽ കുൽക്കർണി അഞ്ച് ഓവറിൽ 29 റൺസ് വഴങ്ങി ഒരു വിക്കറ്റുമെടുത്തു.

        English Summary: Mayank, Gill tons and Saxena 7-fer sink India A
      
