
# محاسبه تورم سبد معیشت کارگران برای تعیین دستمزد

Published at: **2019-11-06T20:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980815094.html)

رئیس کانون عالی انجمن‌های صنفی کارگران از پیشنهاد محاسبه نرخ تورم اقلام سبد معیشت کارگران در کمیته دستمزد خبر داد و جلسه بعدی کمیته را اواخر آبان ماه اعلام کرد.
ناصر چمنی با تشریح جزییات نخستین جلسه کمیته دستمزد شورای عالی کار اظهار کرد: در این جلسه بحث سر معیشت کارگران بود و معمولا در جلسه اول  گروه‌های کارگری و کارفرمایی دیدگاه‌ها و نقطه نظرات خود را مطرح می‌کنند در این جلسه هم عمده مباحث حول محور هزینه سبد معیشت خانوارهای کارگری و تلاش برای واقعی کردن رقم سبد معیشت کارگران بود.
وی ادامه داد: در این جلسه مقرر شد تا همه گروه‌ها و شرکای اجتماعی اعم از دولت، کارفرمایان و کارگران، اعداد و ارقام خود را در خصوص هزینه سبد معیشت کارگران جمع آوری و رقم دقیق را در جلسه بعد کمیته دستمزد ارائه کنند تا در مورد آن بحث و تبادل نظر شود.

        پیشنهاد محاسبه تورم اقلام سبد معیشت کارگران
      
نماینده کارگران در شورای عالی کار درباره پیشنهاد ارائه الگوی جدید برای تعیین رقم سبد معیشت نیز گفت: معتقدم به جز هزینه خوراکی‌ها در سبد معیشت کارگران الگوی دیگری وجود ندارد ما هزینه سبد معیشت یک خانوار را می‌خواهیم به طور دقیق محاسبه و به شورای عالی کار ارائه کنیم تا مبنای تعیین مزد سال آینده شود.
چمنی گفت: در این جلسه پیشنهاد ما این بود که تنها تورم سبد معیشت و خوراکی‌ها و لبنیات محاسبه و اعلام شود و به جای محاسبه تورم ۳۱۵ قلم کالایی که بانک مرکزی اعلام ‌می‌کند ۲۲ قلم کالای سبد خانوار کارگری محاسبه شود. در واقع امروز بسیاری از اقلام مثل مسافرت، مسکن، زمین یا دخانیات که در تورم مورد محاسبه آماری قرار می‌گیرند در سبد معیشت کارگران جایی ندارند و سرجمع کالاهای سبد معیشت ۲۲ قلم است که خواستیم تورم این اقلام محاسبه و مبنای مذاکرات مزدی قرار گیرد.
این مقام ارشد کارگری گفت: ما به طور میدانی آمار دقیق را در دست داریم و هر ماه این آمار را رصد می‌کنیم ولی در جلسه کمیته دستمزد باید همه نقطه نظرات ارائه شود تا در خصوص رقم سبد معیشت به جمع بندی واحد برسیم.

        رقم خط فقر حدود ۶.۵ میلیون تومان است
      
نماینده کارگران در شورای عالی کار در پاسخ به این پرسش که آیا رقم سبد معیشت کارگران در این جلسه به طور تقریبی مشخص شد یا نه؟ گفت: از نظر گروه کارگری هزینه ماهانه معیشت یک خانوار چهار نفره به ۷ میلیون تومان در ماه رسیده است و یک خانواده کارگری دستکم باید ۶ تا ۷ میلیون تومان در اختیار داشته باشد تا بتواند امرار معاش کند ولی از حالا زود است که از کمیته دستمزد عدد و رقم بیورن بیاید. ما معتقدیم که خط فقر به حدود ۶.۵ میلیون تومان رسیده است ولی ممکن است نظر دیگر اعضای کمیته دستمزد متفاوت باشد و گروه کارفرمایی و دولت کمتر ازاین رقم را بپذیرند ولی گزارشهایی که به دست ما رسیده نشان می‌دهد که هزینه معیشت خانوارهای کارگری به شدت افزایش یافته است و در نهایت در کمیته دستمزد باید به جمع بندی واحد در این خصوص برسیم.
وی در پایان درباره تشکیل جلسه بعدی کمیته دستمزد شورای عالی کار گفت: جلسه بعدی کمیته اواخر آبان ماه برگزار می‌شود و طبق صورتجلسه قرارر شده همه گروههای کارگری، کارفرمایی و دولتی گزارش خود را از سبد معیشت کارگران تهیه و به این جلسه بیاورند تا مورد بحث و مذاکره قرار بگیرد.
به گزارش ایسنا،  کمیته دستمزد شورای عالی کار نقش موثری در نزدیک کردن دیدگاههای گروه کارگری و کارفرمایی به همدیگر دارد. در این کمیته به بررسی واقعیتهای موجود پرداخته می‌شود و تلاشها در جهت هرچه واقعی‌کردن دستمزد کارگران است.
