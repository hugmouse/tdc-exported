
# جزئیاتی درباره کارگاه مهارت‌های چندهمسری!

Published at: **2019-11-04T01:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619756/%D8%AC%D8%B2%D8%A6%DB%8C%D8%A7%D8%AA%DB%8C-%D8%AF%D8%B1%D8%A8%D8%A7%D8%B1%D9%87-%DA%A9%D8%A7%D8%B1%DA%AF%D8%A7%D9%87-%D9%85%D9%87%D8%A7%D8%B1%D8%AA%E2%80%8C%D9%87%D8%A7%DB%8C-%DA%86%D9%86%D8%AF%D9%87%D9%85%D8%B3%D8%B1%DB%8C)


        چند روزی است که تبلیغاتی تحت عنوان ضرورت احیای چند همسری در شبکه‌های اجتماعی دست به دست می‌شود؛ کارگاهی رایگان که به گفته برگزارکنندگان، در این کارگاه الزامات تشکیل خانواده‌های چندهمسری، احکام فقهی خانواده‌های چندهمسری و مهارت‌های ارتباطی خانواده‌های چندهمسری آموزش داده می‌شود.
      

        آفتاب‌‌نیوز :
      
برگزاری این کارگاه با واکنش‌های متفاوت کاربران شبکه‌های اجتماعی مواجه شد؛ به همین خاطر به سراغ یکی از دست‌اندرکاران آن رفتیم تا درباره این کارگاه پرحاشیه اطلاعات بیشتری را کسب کنیم.
این فرد در اولین سوال در تشریح پیشینه این کارگاه گفت: این کارگاه پنجمین کارگاهی است که موسسه ما در شهرهای مختلف برگزار می‌کند.
دست‌اندرکار برگزاری این کارگاه در پاسخ به این سوال که «آیا استقبال خوبی از کارگاه‌های ضرورت احیای چندهمسری شما شده یا خیر؟»، اظهار کرد: این موضوع نیاز به فرهنگ‌سازی دارد و مقداری روی چندهمسری حساسیت وجود دارد.
این فرد میزان تحصیلات اساتید حاضر در این گارگاه را دکتری مباحث روانشناسی و دینی، اعلام کرد و افزود: اساتید در فضای اقناع، ضرورت، احکام و موارد خاص در این کارگاه‌ها صحبت می‌کنند.
اما این موسسه گویا یک سورپرایز هم برای مردان متاهل مشتاق به چندهمسری دارد؛ آنطور که این فرد می‌گوید در آخر این کارگاه‌ها اساتید برای مردان متاهلی که شرایط و زمینه را داشته باشند برای اختیارکردن همسر دوم وساطت خواهند کرد!
البته این دست‌اندرکار موسسه که می‌گوید به دنبال فرهنگ‌سازی در زمینه احیای چندهمسری است، تاکید می‌کند که باید همسر اول حتما رضایت داشته باشد و همچنین مرد مورد نظر شرایط لازم را داشته باشد.
به این فرد می‌گوییم «با توجه به اینکه در انتهای کارگاه شرایط برای معرفی زنان حاضر در کارگاه و مردان متاهل برای اختیارکردن همسر دوم فراهم می‌شود پس باید همسر اول هم در کارگاه‌های شما حضور پیدا کند.» او پاسخ می‌دهد: بنای ما این است که همسر اول رضایت داشته باشد.
برای او دوباره اینگونه موضوع را عنوان می‌کنیم: به فرض مثال من در همایش شما شرکت می‌کنم و همسر اول من رضایت ندارد. شما از کجا متوجه این موضوع می‌شوید؟
او پاسخ می‌دهد: ما که خدمات پس از فروش نداریم. ما فضای کلی این ماجرا را برای شما ترسیم می‌کنیم.
وی در ادامه می‌افزاید: کار جدیدی شروع شده و یک‌سری ابهامات هم وجود دارد اما دوستان و مشاورانی که در مجموعه هستند تلاش می‌کنند که در این قضیه بستری را به وجود بیاورند که در عین حال که برای ۵ میلیون دختر خانمی که امکان ازدواج ندارند بستری فراهم شود، کمترین آسیب متوجه خانواده‌ها شود.
منبع: سایت صبح شد
