
# اژدها وارد شد؛ در استقلال «همه» گل می‌زنند

Published at: **2019-11-07T06:15:00+00:00**

Author: ****

Original: [جامعه خبری تحلیلی الف](https://www.alef.ir/news/3980815125.html)

استقلال تهران در این فصل ۲۱ گل زده و این گل‌ها توسط ۱۰ بازیکن مختلف به ثمر رسیده که در این بین زوج دیاباته و قائدی زننده ۳۸ درصد این گل‌ها بوده‌اند.
استقلال در چارچوب هفته دهم رقابت‌های لیگ برتر فوتبال ایران موفق شد با نتیجه پرگل و غیرمنتظره پنج بر صفر از سد صنعت‌نفت آبادان بگذرد و با ۱۸ امتیاز به طور موقت در رده سوم جدول رده‌بندی جای بگیرد. این پیروزی در حالی رقم خورد که شاگردان استراماچونی می‌توانستند گل‌های بیشتری نیز به ثمر برسانند که بی‌دقتی بازیکنان این تیم، تیر دروازه و البته درخشش ناصر سالاری مانع از این اتفاق شد.

        هشت بازی پیاپی با مثبت ۲ گل در هر بازی
      
حالا آبی‌پوشان تهرانی با ۲۱ گل زده، با اقتدار بهترین خط حمله لیگ برتر را مال خود کرده‌اند و تنها تیمی هستند که تعداد گل‌هایشان از میانگین ۲ گل در هر بازی سبقت گرفته است. آنها با احتساب بازی‌های جام حذفی، در هشت بازی اخیر خود حداقل ۲ گل در هر مسابقه به ثمر رسانده‌اند و با بی‌رحمی تمام از سد رقبای خود می‌گذرند و در زدن گل سیری‌ناپذیر بوده‌اند.
اما در ادامه به گلزنان استقلال و همچنین دقایقی که آنها موفق شده‌اند دروازه رقبای خود را باز کنندخواهیم پرداخت. جایی که متوجه می‌شویم تیم مرد ایتالیایی، متکی به یک نفر نیست و در تمام دقایق مسابقه می‌تواند خطرناک باشد.

        استقلال چه زمانی خطرناک تر می‌شود؟
      
از ۲۱ گل این فصل استقلال در لیگ برتر ۱۰ گل در نیمه اول و ۱۱ گل در نیمه دوم زده شده است. اگر بازی را به ۶ قسمت ۱۵ دقیقه‌ای تقسیم کنیم متوجه می‌شویم که ۱۵ دقیقه دوم هر نیمه خطرناک‌ترین حالت استقلال نسبت به هر زمان دیگری است ولی در الباقی بخش‌ها نیز آنها بیش از یک گل زدهاند.
یک تا ۱۵: سه گل
۱۶ تا ۳۰: پنج گل
۳۱ تا ۴۵: ۲ گل
۴۶ تا ۶۰: سه گل
۶۱ تا ۷۵ : پنج گل
۷۶ تا ۹۰: سه گل

        در استقلال همه گل می‌زنند خصوصا GD
      
این ۲۱ گل توسط ۱۰ بازیکن مختلف زده شده است. زوج شیخ دیاباته و مهدی قائدی در خط حمله روی هم هشت گل را به ثمر رسانده‌اند یعنی ۳۸ درصد تمام گل‌های این فصل. زوج بلند و کوتاه خط حمله  که مخفف نامشان GD است درخشش فوق‌العاده‌ای مقابل نفت داشتند. هر ۲ گل زدند و دیاباته، پاس گل هفته قبل قائدی مقابل تراکتور را پاسخ داد تا مشخص شود آنها در عین رقابت برای آقای گلی، همکاری خوبی با یکدیگر دارند. اما به جز این ۲ بازیکن هشت نفر دیگر هم در تیم استراماچونی موفق شده‌اند تا به اینجا در لیگ برتر گل بزنند که نام آنها به قرار زیر است:
وریا غفوری، محمد دانشگر، فرشید اسماعیلی، علی کریمی، هروویه میلیچ (۲گل)، داریوش شجاعیان، عارف غلامی و سجاد آقایی (یک گل)

        فاصله استرا تا اینترمیلان، تنها سه برد
      
حال باید دید استقلال در هفته‌های آتی و بعد از تعطیلات به وجود آمده چه نتایجی را کسب می‌کند. استرا فعلا بابت مشکلات مالی ساز جدایی کوک کرده اما بعید است این مساله جدی باشد. تازه کار او و استقلال آغاز شده است. آبی‌ها به هفتمین پیروزی پیاپی خود در مسابقات مختلف دست پیدا کرده‌اند و استرا تا رسیدن به رکورد ۱۰ پیروزی متوالی با اینترمیلان، تنها سه بازی فاصله دارد. فعلا راجع به آنها می‌توان یک جمله گفت. جمله‌ای  که خطاب به دیگر مدعیان کسب جام است: «اژدها وارد شد!»
