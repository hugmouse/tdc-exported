
# هند و آلمان خواستار وفاداری ایران به برجام شدند

Published at: **2019-11-02T20:08:55+00:00**

Author: **جواد طالعی - برلن**

Original: [RFI](http://fa.rfi.fr/%D9%87%D9%86%D8%AF-%D9%88-%D8%A2%D9%84%D9%85%D8%A7%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D9%88%D9%81%D8%A7%D8%AF%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%A8%D8%B1%D8%AC%D8%A7%D9%85-%D8%B4%D8%AF%D9%86%D8%AF-20191102/%D8%B3%DB%8C%D8%A7%D8%B3%D8%AA)


        آنگلا مرکل صدراعظم آلمان در پایان سفر دو روزه خود به هند، امروز شنبه ١١ آبان/ ٢ نوامبر به برلین بازگشت. در جریان این سفر، مرکل و نارندرا مودی نخست وزیر هند با امضای بیانیه مشترکی اعلام کردند که به توافق هسته‌ای ایران پایبند می‌مانند. ٢ سیاستمدار در بیانیه مشترک خود همچنین از ایران خواستند که به تعهدات خود در چارچوب برجام وفادر بماند.
      
خبرگزاری آلمان به نقل از دفتر صدراعظم این کشور متن بیانیه مشترک امضاشده میان مرکل و مودی را جمعه ۱٠ آبان/ اول نوامبر منتشر کرد. در این بیانیه دو کشور ضمن اعلام پایبندی به توافق هسته‌ای ایران و غرب خواستار جست‌وجوی راه حلی مسالمت آمیز برای مشکلات موجود در این توافقنامه شده‌اند.
خانم مرکل پیش از بازگشت به آلمان در نشست سالانه اتاق بازرگانی آلمان و هند، متعهد شد که ظرف ۵ سال آینده بیش از یک میلیارد یورو در توسعه زیرساخت‌ها و نوسازی قطارهای سریع هند سرمایه‌گذاری کند و به تلاش‌های خود برای عقد پیمان تجارت آزاد میان هند و اتحادیه اروپا ادامه دهد. مذاکرات میان اروپا و هند بر سر عقد این پیمان از سال ٢٠٠٧ آغاز شده، اما پیشرفت چندانی نداشته است.
زمینه‌سازی برای جذب نیروی متخصص از هند برای بازار کار آلمان یکی دیگر از اهداف سفر خانم مرکل بود. آلمان از چندین سال پیش متخصصان هندی را به ویژه در زمینه کامپیوتر با اعطای کارت آبی استخدام می‌کند. اقامت با این کارت‌ها در صورت یافتن کار پنج سال ادامه دارد و پس از آن نیز در صورت تمدید قرارداد کار ادامه می‌یابد.
سفر صدراعظم آلمان در چارچوب پنجمین نشست مشورتی مشترک ٢ دولت هند و آلمان صورت گرفت و ٣ وزیر و تعدادی از مشاوران کابینه وی را همراهی می کردند. در آخرین روز این سفر، صدراعظم آلمان از یک ایستگاه مترو در دهلی نو بازدید کرد که به طور کامل با انرژی خورشیدی کار می‌کند. در این ایستگاه حتی درشکه‌ها به باطری‌های خورشیدی مجهز شده‌اند.
آنگلا مرکل همچنین بر مزار مهاتما گاندی رهبر فقید هند حضور یافت و نسبت به وی ادای احترام کرد. وی در جریان این بازدید ضمن سخنانی کوتاه گفت که سیاستمداران جهان باید کشورداری و صلح طلبی را از گاندی بیاموزند.
