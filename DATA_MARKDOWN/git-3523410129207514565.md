
# 
        ترامپ از دستور خودش سرپیچی کرد!
      

Published at: **2019-11-04T12:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638047/%D8%AA%D8%B1%D8%A7%D9%85%D9%BE-%D8%A7%D8%B2-%D8%AF%D8%B3%D8%AA%D9%88%D8%B1-%D8%AE%D9%88%D8%AF%D8%B4-%D8%B3%D8%B1%D9%BE%DB%8C%DA%86%DB%8C-%DA%A9%D8%B1%D8%AF)

به گزارش بولتن نیوز، پایگاه اینترنتی آکسیوس به نقل از چندین منبع ناشناس نوشت: به رغم دستور دونالد ترامپ، رئیس جمهور آمریکا مبنی بر حذف اشتراک روزنامه‌های نیویورک تایمز و واشنگتن پست در کاخ سفید، خودِ او هنوز نرم‌افزار‌های این روزنامه‌ها را از تلفن‌همراهش پاک نکرده است.
او پیش‌تر در مصاحبه با فاکس‌نیوز گفته بود «دیگر این روزنامه را در کاخ سفید نمی‌خواهد. احتمالا به [اشتراک] آن [روزنامه نیویورک تایمز] خاتمه دهد».
روزنامه نیویورک تایمز بار‌ها اقدامات مخفیانه دولت ترامپ را فاش کرده است که نمونه اخیر آن افشاگری درباره خروج مخفیانه نیرو‌های آمریکایی از افغانستان بود.
رئیس جمهور آمریکا همچنین روز ۲۶ اکتبر با انتشار پیامی در حساب کاربری توئیتر خود نوشت: روزنامه جعلی واشنگتن پست به انتشار داستان‌های دروغین با منابع نادرست درباره اینکه من نگران استیضاح هستم، ادامه می‌دهد.
او پس از انتشار این توئیت، دستور داد حق اشتراک روزنامه‌های واشنگتن پست و نیویورک تایمز در کاخ سفید لغو شود. این در حالی است که منابع ناشناس اعلام کرده‌اند ترامپ به رغم صدور این دستور، خود مطیع آن نیست و نرم افزار‌های تلفن همراه این دو روزنامه را در گوشی خود نگه داشته است.
آکسیوس در بخشی از گزارش خود نوشت: «ترامپ همچنان خواننده مشتاق نیویورک تایمز و واشنگتن پست است، عادتی که حتی پس از شروع اجرای بخشنامه به سختی آن را ترک خواهد کرد.»
اخیرا کاخ سفید به سازمان‌های فدرال آمریکا دستور داد از تمدید اشتراک این دو روزنامه خودداری کنند.
«استفانی گریشام» سخنگوی کاخ سفید در ۲۴ اکتبر گفت: عدم تمدید اشتراک این دو روزنامه در تمامی آژانس‌های فدرال به منظور صرفه‌جویی در هزینه‌های قابل توجه است. این اقدام باعث صرفه جویی صد‌ها هزار دلار برای مالیات دهندگان می‌شود.
ترامپ پیش‌تر، نیویورک تایمز را یک روزنامه جعلی و واشنگتن پست را که متعلق به «جف بیزوس» مالک سایت آمازون و ثروتمندترین مرد جهان است «آمازون واشنگتن پست» نامگذاری کرده بود.
ترامپ که به طور مرتب از رسانه‌ها بخاطر پوشش ناعادلانه وقایع کاخ سفید انتقاد می‌کند بار‌ها رسانه‌های آمریکایی را «فاسد» توصیف کرده است. هر دو روزنامه بار‌ها اعلام کرده‌اند که خبرنگاران و نویسندگان آن‌ها ناظران بی‌طرف و عینی از وقایع هستند که مقالاتی بدون تعصب سیاسی تولید می‌کنند.
