
# ولایتی: ایران در عراق و لبنان دخالت نمی‌کند

Published at: **2019-11-05T11:21:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619999/%D9%88%D9%84%D8%A7%DB%8C%D8%AA%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%AF%D8%AE%D8%A7%D9%84%D8%AA-%D9%86%D9%85%DB%8C%E2%80%8C%DA%A9%D9%86%D8%AF)


        مشاور رهبری در امور بین الملل در پاسخ به پرسشی مبنی بر اینکه «ایران در آغاز ماه گذشته میلادی اعلام کرد که گام چهارم را در چارچوب کاهش تعهداتش در برجام برخواهد داشت، حال آیا این کشور این تهدید را عملی خواهد کرد؟»، گفت: این اقدامات در صورتی که طرف‌های دیگر در توافق به خصوص اروپا و آمریکا به تعهداتشان در زمینه‌های صلح آمیز عمل نکنند، قطعا در موعد مقرر اجرا می شود.
      

        آفتاب‌‌نیوز :
      
علی اکبر ولایتی روز سه شنبه در مصاحبه با شبکه تلویزیون فرانس ۲۴ عربی و در پاسخ به این پرسش که آیا طرح فرانسه برای تامین خط اعتباری ۱۵ میلیارد دلاری برای تضمین بازگشت مبلغ فروش نفت ایران به داخل کشور با دشواری در اجرا و تردید روبرو شده است، افزود: مشکل اساسی این است که نه فرانسه و نه اروپایی‌هایی که در توافق هستند به حرف‌ها و تعهداتی که می کنند عمل نمی کنند، همانگونه که به تعهدات در برجام عمل نکردند.
او ادامه داد: از فرانسه که از ابتدای مذاکرات برجام در آن حضور داشته است انتظار این بود که سر موعد مقرر به تعهداتش عمل کند، اما فرانسه مانند آلمان و آمریکا هیچکدام به تعهداتشان عمل نکردند و هر چه از فرانسه و سایر کشورهای اروپایی شنیده ایم فقط حرف بوده است و به مرحله عمل در نیامده است، اما به جای فعالیت مثبت، فرانسه نه تنها به اقدامات مثبت عمل نکرده و غربی‌ها هم به تعهدات خود عمل نکرده اند طلبکاری هم می کنند و می گویند ایران باید حضور منطقه ای خودش را کاهش بدهد و سلاح های دفاعی هم نداشته باشد که توقعی بی جا و غیر منطقی است و فقط به نظر می رسد که با این کارهای تبلیغاتی و سیاسی ای که فرانسه و دیگران انجام می دهند به دنبال یک برد سیاسی تبلیغاتی هستند تا برای مردم دنیا این گونه جلوه کند که آنها دنبال تلاش‌ها و اهداف مثبت صلح آمیز هستند.
وی تصریح کرد : تجربه ما از آمریکا و سه کشور اروپای غربی برجام یعنی فرانسه، انگلیس و آلمان این است که بنا ندارند به تعهداتشان در برجام عمل کنند چنانچه ماه‌ها گذشته و آنها به هیچ یک از تعهداتشان عمل نکرده اند و حتی برعکس، آمریکا تحریم‌های اضافه وضع کرده و اروپایی‌ها هم به تبع آمریکا عمل کرده اند لذا ما تا زمانی که یک عمل مثبت جدی از فرانسه نبینیم همچنان بر این عقیده هستیم که فرانسه به قولی که داده است پایبند نیست و در حقیقت در حال بازی سیاسی است.
ولایتی در پاسخ به پرسش دیگری مبنی براینکه «چند روز پیش وزیر خارجه عربستان سعودی تعیین شد و پس از آن نخست وزیر پاکستان با ادعای تلاش این کشور برای انجام دیداری بین مقام‌های ایران و عربستان همه را شگفت زده کرد، آیا ارتباطاتی با ریاض برقرار شده است؟» افزود: ما برای ارتباط با کشورهای منطقه نیاز به واسطه نداریم و همواره باب مذاکره با کشورهای منطقه مفتوح بوده است اما سعودی‌ها برای اقداماتی که انجام می دهند باید توضیح بدهند که چرا پنج سال است یمن را بمباران می کنند و ده‌ها هزار زن و کودک و مردم بی گناه در این بمباران‌ها کشته می شوند.
او ادامه داد: یمن یکی از کشورهای منطقه و مسلمان است، محور جنگی که بر یمن تحمیل شده سعودی‌ها هستند و باید از این دخالت‌ها در کشورهای منطقه دست بردارند و نباید به این کشورها ظلم بکنند و انتظار می رود که کشورهای منطقه همکار و همراه هم باشند و ما به عنوان اصول اولیه مشکلی برای مذاکره نداریم به شرط آن که طرف مقابل حد خود را بداند.
وی در پاسخ به پرسشی درخصوص مسائل یمن هم تاکید کرد: این مردم یمن هستند که باید تصمیم بگیرند و ما مخالف هرگونه دخالت خارجی در یمن هستیم و اگر سعودی‌ها می خواهند با حوثی‌ها مذاکره کنند باید از خیلی از مداخلات در منطقه و یمن دست بردارند تا مردم رغبت پیدا کنند با آنها مذاکره کنند، شرط مذاکره بین سعودی‌ها و یمنی‌ها آن طور که یمنی‌ها و مقام‌های حوثی بارها اعلام کرده‌اند باید بمباران‌ها و حالت جنگی علیه یمن و کشتار مردم بیگناه را متوقف کنند تا بتوانند با هم مذاکره بکنند.
وی در بخش دیگری از پاسخ های خود به پرسش های مجری شبکه درخصوص توسعه روابط با امارات هم گفت: درب های کشور بر روی مذاکره با کشورهای منطقه باز است اما باید حرف و عملشان یکی باشد و این طور نباشد که با مذاکره بخواهند سرو سامانی پیدا کنند که به کشورهای دیگر تجاوز کنند. درباره امارات گفت وگوهایی بین ایران و امارات صورت گرفته و امیدوار هستیم که امارات هم مثل سعودی از مداخله در امور داخلی یمن دست بردارد و اگر این سیاست‌ها ادامه پیدا بکند حتما امارات و عربستان ضرر خواهند کرد.
پرسش دیگر مرتبط با مواضع ایران درباره عراق و لبنان بود که ولایتی در پاسخ افزود: در مورد عراق و لبنان هر چه مردم نظام‌های قانونی آنها تصمیم بگیرند ملاک عمل است و ایران در امور داخلی هیچ کشوری از جمله عراق و لبنان دخالت نمی کند و طبیعی است که به عنوان دوست این دو کشور و طبق توصیه ای که مقام معظم رهبری فرمودند نگاه ایران این است که حرکت‌ها در چارچوب قوانین صورت بگیرد و به آشوب طلبی کشیده نشود و ما می دانیم که مردم کشورهای عراق و لبنان بری از این هستند که کار غیر قانونی بکنند تا زمینه ای برای دخالت دیگران بشود.
او ادامه داد: بدون تردید آمریکایی ها، صهیونیست ها و برخی دیگر از کشورها در پشت صحنه سعی کرده‌اند تا در عراق و لبنان نفوذ کنند و در کار مطالبات قانونی مردم عراق و لبنان خدشه وارد نمایند و این کاملا طبیعی و حق مردم است که در چارچوب تظاهرات قانونی خواسته خود را به گوش مسئولین برسانند، اما این که بعضی از سفارت آمریکا در بغداد و عناصر وابسته به صهیونیست‌ها سعی می‌کنند تا مطالبات مشروع مردم را از مسیر خودش منحرف کنند و کشتار راه انداختند، مردم عراق و رهبران آنها سعی کرده‌اند که صف خود را از آشوب طلب‌ها جدا کنند و بدون تردید مردم هوشیار و متمدن عراق و لبنان دشمن و دوست خود را از هم تشخیص می دهند.
وی افزود: آنچه مهم است این که همانطور که مقام معظم رهبری فرمودند امنیت باید برقرار باشد زیرا در نظام ناامن دشمنان قسم خورده عراق و لبنان که در راس آنها آمریکا است، آشوب ایجاد می کنند و صهیونیست‌ها و بالاخره برخی حامیان منطقه‌ای آنها و برخی از کشورهای مرتجع هم در حقیقت اوامر آمریکا را در آشوب طلبی در عراق و لبنان اجرا می کنند. نظامی که مردم عراق با دادن هزاران شهید برای اولین بار موفق شده‌اند به وجود بیاورند این را آسان به دست نیاورده ‌اند که به راحتی از دست بدهند و به هیچ وجه ملت بزرگ عراق راضی نیستند که کشور دچار هرج و مرج شده تا زمینه‌ای برای دخالت دشمنان بدخواه مردم عراق و لبنان بشود.
ولایتی تصریح کرد: ما هیچگونه دخالتی در امور داخلی عراق نمی کنیم و طبیعی است که آن کسانی که آشوب ایجاد می کنند قصد خیر برای مردم عراق ندارند، آنها آدم می کشند و دفاتر احزاب سیاسی و قانونی را آتش می زنند و مردم را می کشند، این هیچ توجیهی ندارد و مردم عراق هم از این کشت و کشتار بیزار هستند، بدون تردید ما معتقدیم عادل عبدالمهدی یک فردی است خدمتگذار و با سابقه انقلابی و از زمان صدام و از بدو شکوفایی انقلاب عراق در خدمت مردم عراق بوده‌اند و هنوز هم همین نیت را دارد و در حد توانش تلاش می کند و امیدواریم که او موفق بشود که به مطالبات مردم، مطالباتی که به صورت صلح آمیز درخواست می شود پاسخ مثبت بدهد.
