
# จุรินทร์ยันปชป.ดันแก้รธน. สะเดาะกุญแจประตูสู่ปชต.

Published at: **2019-11-02T05:32:00+00:00**

Author: ****

Original: [เดลินิวส์](https://www.dailynews.co.th/politics/739623)


        “จุรินทร์” ยันปชป.เดินหน้าแก้ไขรธน. ชี้ต้องเริ่มที่สะเดาะกุญแจ เพื่อเปิดประตูความเป็นประชาธิปไตย ย้ำเป็นนโยบายพรรคร่วมอยู่แล้ว 
      
เมื่อวันที่ 2 พ.ย. ที่อิมแพ็ค ฟอรั่ม เมืองทองธานี น ายจุรินทร์ ลักษณวิศิษฏ์ รองนายกฯและรมว.พาณิชย์ ในฐานะหัวหน้าพรรคประชาธิปัตย์ ให้สัมภาษณ์ถึงกรณีที่สภาผู้แทนราษฎรจะพิจารณาญัตติการตั้งคณะกรรมาธิการวิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญแห่งราชอาณาจักรไทย พ.ศ.2560  ในสมัยประชุมสมัยสามัญนี้ว่า เรื่องดังกล่าวอยู่ในวาระที่ 2 ที่สภาฯจะพิจารณา เรื่องนี้เป็นนโยบายที่พรรคประชาธิปัตย์มีส่วนผลักดันตั้งแต่ต้นเป็นหนึ่งใน 3 เงื่อนไขที่กำหนดไว้ตอนเข้าร่วมรัฐบาล และรัฐบาลก็ยอมรับและให้ความเห็นชอบบรรจุไว้ในนโยบายเร่งด่วนที่แถลงต่อรัฐสภาฯ ส่วนงานในสภาฯก็ต้องรอที่ประชุมสภาฯและที่ประชุมกรรมาธิการเมื่อมีการจัดตั้งแล้วว่าสุดท้ายความเห็นร่วมกันของสภาฯควรจะแก้ไขในประเด็นใดบ้าง แต่ในส่วนของพรรคประชาธิปัตย์มีแนวทางชัดเจนว่าเราอยากเริ่มต้นที่หมวดว่าด้วยการแก้ไขรัฐธรรมนูญ เพราะรัฐธรรมนูญนี้แก้ไขยากมากก็อยากเริ่มที่การสะเดาะกุญแจให้เปิดประตูไปสู่ความเป็นประชาธิปไตยให้ได้เสียก่อน พรรคปชป.มีแนวทางชัดเจนขอให้เริ่มต้นตรงนี้เมื่อถามว่าท่าทีของพรรคร่วมรัฐบาลเหมือนมีพรรคประชาธิปัตย์พรรคเดียวที่เดินหน้าในเรื่องนี้ นายจุรินทร์ ตอบว่า เรื่องนี้มีความชัดเจนในตัวของมันอยู่แล้วในนโยบายที่รัฐบาลแถลงต่อรัฐสภาฯ แปลว่าพรรคร่วมรัฐบาลเห็นร่วมกันอยู่แล้วจึงไม่คิดว่าจะเป็นประเด็นที่น่ากังวลอะไร และเรื่องนี้ได้คุยกันในวิปรัฐบาลมีการประสานงานกันได้ด้วยดี แต่ถึงอย่างไรก็ต้องรอความเห็นของสภาฯนิดหนึ่งเพราะการแก้รัฐธรรมนูญจะดำเนินการลำพังพรรคการเมืองใดพรรคการเมืองหนึ่งมันทำไม่ได้ต้องเป็นความเห็นร่วมของสภาฯทั้งสภาฯ เพราะการจะแก้ไขได้ต้องใช้เสียงจำนวนมาก เมื่อถามย้ำว่าได้พูดคุยกับพรรคพลังประชารัฐและพรรคภูมิใจไทยในประเด็นนี้บ้างหรือไม่ นายจุรินทร์กล่าวว่า เรื่องนี้อยู่ในนโยบายรัฐบาล ทุกพรรคก็เห็นชอบกับนโยบายเพียงแต่รอสภาฯ เพราะถ้าให้รัฐบาลทำอย่างเดียว คงไม่สำเร็จ จึงต้องรอฝ่ายค้านและวุฒิสมาชิกด้วย ส่วนที่ฝ่ายค้านเตรียมการอภิปรายไม่ไว้วางใจรัฐบาลในประเด็นเรื่องเศรษฐกิจนั้น ตนไม่มีความเห็นตรงนี้ แต่การอภิปรายไม่ไว้วางใจถ้าเป็นไปตามเงื่อนไขรัฐธรรมนูญสามารถทำได้ คงต้องถามฝ่ายค้านจะยื่นเมื่อไหร่อย่างไรและยื่นรูปแบบไหน เพราะสามารถยื่นอภิปรายที่ตัวนายกฯหรืออภิปรายรัฐมนตรีฝ่ายบุคคลเมื่อถามย้ำอีกว่าในส่วนของฝ่ายเศรษฐกิจพร้อมอภิปรายหรือไม่ นายจุรินทร์ ไม่ได้ตอบคำถามดังกล่าวแต่อย่างใด และกล่าวด้วยว่า “ผมไม่ได้ตอบคำถามนี้นะ ตอบเท่าที่ตอบ” 
