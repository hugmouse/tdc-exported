
# മുൾമുനപ്പുറത്ത് രണ്ടര മണിക്കൂർ; മനോജെത്തി, ശിവൻ കൊമ്പുകുത്തി

Published at: **2019-11-06T07:06:00+00:00**

Author: **മനോരമ ലേഖകൻ**

Original: [ManoramaOnline](https://localnews.manoramaonline.com/kottayam/local-news/2019/11/06/kottayam-chengalam-elephant-berserk.html)

കുമരകം ∙ ഇടഞ്ഞ കൊമ്പനു മുന്നിൽ രണ്ടര മണിക്കൂർ വിറച്ച് നാടും നഗരവും. തിരുനക്കര ശിവൻ എന്ന ആന ഇടഞ്ഞതറിഞ്ഞതോടെ മരുതന ഭാഗത്തേക്കു പല ഭാഗത്തു നിന്നായി ജനമെത്തി. ഇന്നലെ വൈകിട്ട് 5.30നാണ്  ആന ഇടഞ്ഞത്.  

        മരുതന ഭാഗത്തേക്ക് ഓട്ടം [വൈകിട്ട് 5:30]
      
ഇല്ലിക്കൽ ഭാഗത്തു വച്ചായിരുന്നു ആന ആദ്യം കുറുമ്പ് കാട്ടിയത്.  അവിടെ നിന്നു മരുതന ഭാഗത്തേക്കു ഓടുകയായിരുന്നു. ഈ സമയത്ത് രണ്ടാം പാപ്പാൻ വിക്രമൻ ആനപ്പുറത്തുണ്ടായിരുന്നു. 

        ബസിന്റെ ചില്ല് തകർക്കുന്നു
      
മരുതന ഭാഗത്ത് ആനയെത്തിയപ്പോൾ ചേർത്തലയിൽ നിന്നു വന്ന യാത്രിക് ബസ് യാത്രക്കാരെ ഇറക്കാൻ നിർത്തിയിട്ടിരിക്കുകയായിരുന്നു. ബസിനുള്ളിൽ സ്ത്രീകളും കുട്ടികളുമടക്കം 70 പേരുണ്ടായിരുന്നു.  ബസിൽ നിന്നിറങ്ങിയവർ ആന വരുന്നത് കണ്ടതോടെ ഭയന്നോടി. 

        ഇടക്കരിച്ചിറ റോഡിലേക്ക്
      
ആന ഇടക്കരിച്ചിറ റോഡിലേക്കു കയറി. ആന ഇല്ലിക്കലിൽ നിന്ന് ഓടിവരുന്നതിനിടെ പിന്നാലെ ബൈക്കിൽ കുറെപ്പേർ വന്നിരുന്നു. ഇതു കൂടിയായതോടെ ആന വേഗത്തിൽ ഓടാൻ തുടങ്ങി. റോഡിലൂടെ വന്ന  വാഹനങ്ങളെ ആന ആക്രമിച്ചില്ല.

        ഒടുവിൽ തളയ്ക്കുന്നു
      
ഇടക്കരിച്ചിറ റോഡിലേക്കു  കയറിയ ആന  കൊച്ചുപുരയ്ക്കൽ ബിജു  മാത്യുവിന്റെ ഗേറ്റ് തകർത്ത് അകത്തുകയറാൻ ശ്രമിച്ചെങ്കിലും പിന്നീട് പിന്തിരിഞ്ഞു. തുടർന്ന് അറയ്ക്കൽ രജിത്തിന്റെ ഗേറ്റിനു മുന്നിൽ നിന്നു.പാപ്പാന്റെ സഹായിയായി കൂടെയുണ്ടായിരുന്ന രാജേഷ് പിന്നാലെ ഓടിയെത്തി ആനയെ വൈദ്യുത പോസ്റ്റിൽ തളച്ചു. എന്നാൽ ആന ശാന്തനല്ലായിരുന്നു.  ആനയെ വെള്ളം പമ്പ് ചെയ്തു തണുപ്പിച്ചു കൊണ്ടിരുന്നു. 

        പാപ്പാൻ മനോജ് എത്തുന്നു [രാത്രി 8:00]
      
ആന ഇടഞ്ഞതറിഞ്ഞതോടെ  മരുതന ഭാഗത്ത് ജനങ്ങളെ കൊണ്ടുനിറഞ്ഞു. ഇടക്കരിച്ചിറ റോഡിലേക്ക് ആളുകൾ കയറാതിരിക്കാൻ പൊലീസ് തടഞ്ഞു. ആനയുടെ മുൻപത്തെ പാപ്പനായ മനോജിനെ വിളിക്കാൻ ദേവസ്വം ബോർഡ് അധികൃതരോട് പൊലീസ് ആവശ്യപ്പെട്ടു. ചിറക്കടവ്  ക്ഷേത്രത്തിലെ ആനയുടെ പാപ്പാനായി മനോജ് സ്ഥലം മാറിപ്പോയതായിരുന്നു. മനോജ്  എട്ടോടെ സ്ഥലത്തെത്തി.
ഇതോടെയാണ് ആന ശാന്തനായത്. മനോജ് ആനയെ കൂച്ചുവിലങ്ങിടുകയും ചെയ്തു. രാത്രി എട്ടരയോടെ ആനയുടെ കൂച്ചുവിലങ്ങഴിച്ചു ചെങ്ങളത്തുകാവ് ക്ഷേത്രമൈതാനത്ത് മനോജ് തളച്ചതോടെയാണ് നാട്ടുകാരുടെ ഭീതിയൊഴിഞ്ഞത്.
സുഖചികിത്സയുടെ ഭാഗമായി ചെങ്ങളത്തുകാവിലാണ് ആനയെ തളച്ചിരുന്നത്. ഡോക്ടറുടെ പ്രത്യേക അനുമതിയോടെ തിരുനക്കര ഉത്സവത്തിനായി തിങ്കളാഴ്ചയാണു ക്ഷേത്രത്തിലേക്കു കൊണ്ടുവന്നത്. ഇന്നലെ അൽപശി ഉത്സവത്തിന്റെ ആറാട്ട് എഴുന്നള്ളിപ്പിനു ശേഷം ചെങ്ങളത്തുകാവ് ദേവീ ക്ഷേത്രത്തിലേക്കു കൊണ്ടുപോകുന്ന വഴിയാണ് ആന ഇടഞ്ഞത്. 

        അധികൃതർ കണ്ടെത്തിയ വീഴ്ചകൾ
      
∙ നാട്ടാന പരിപാലനച്ചട്ടം അനുസരിക്കാതെയാണ് ആനയെ കൊണ്ടുപോയത്. 
∙ സ്കൂൾ, കോളജ് വിട്ട സമയവും തിരക്കും കണക്കാക്കാതെ നടത്തിയാണ് ആനയെ കൊണ്ടുപോയത്. 
∙ ആനയെ എഴുന്നള്ളിക്കുന്നതിനു ചെങ്ങളത്തു നിന്നു കൊണ്ടുവരുന്നതിനും തിരികെ കൊണ്ടു പോകുന്നതിനും ജില്ലാ ഫോറസ്റ്റ് ഓഫിസറുടെ അനുമതി വാങ്ങിയിരുന്നില്ല. 
∙ തിരുവാതുക്കൽ കവല കഴിഞ്ഞ് ഇല്ലിക്കൽ ഭാഗത്തെത്തിയപ്പോൾ ആന തിരുവാർപ്പ് റോഡിലേക്കു തിരിഞ്ഞു. വഴി തെറ്റിയതിന്റെ പേരിൽ കൂടെയുണ്ടായിരുന്ന പാപ്പാൻ ആനയെ മർദിച്ചതായി നാട്ടുകാർ പരാതി പറഞ്ഞിട്ടുണ്ട്. 
∙ ആന പ്രശ്നക്കാരനാണെന്നു റിപ്പോർട്ട് ഇല്ലെങ്കിലും മർദിച്ചത് ആനയെ പ്രകോപിച്ചിരിക്കാം. 
∙ ആമ്പക്കുഴി ഭാഗത്ത് റോഡിനു വീതി തീരെ കുറവാണ്. ഇവിടെ വാഹന ഗതാഗതത്തിരക്കിനിടയിൽപെട്ടു. ആനയുടെ കൊമ്പ് കൊണ്ട് ബസിന്റെ ചില്ലുപൊട്ടി. ബസ് നിർത്തിയിട്ടതോടെ ഗതാഗതക്കുരുക്കും രൂപപ്പെട്ടു. 
∙ ആന ബസിന്റെ വശത്ത‌ിലൂടെ നീങ്ങിപ്പോയപ്പോൾ പാപ്പാൻ ഊർന്നിറങ്ങി. പോസ്റ്റിൽ ഞെരുങ്ങിമരിക്കുകയായിരുന്നു. 
∙ തഹസിൽദാരോടു റിപ്പോർട്ട് തയാറാക്കി പൊലീസിനു നൽകാൻ ആർഡിഒ ശുപാർശ ചെയ്തു. 
∙ ജില്ലാ ഫോറസ്റ്റ് ഓഫിസറുടെ നിർദേശാനുസരണം സാമൂഹിക വനവൽക്കരണ വിഭാഗം ഡോക്ടർ ഇന്ന് ആനയെ പരിശോധിക്കും. ദേവസ്വം അധികൃതരോടു പൊലീസ് റിപ്പോർട്ട് തേടി. -ആർഡിഒ അനിൽ ഉമ്മൻ, പാലാ – കോട്ടയം 

        മനോജെത്തി; ആന കൊമ്പുകുത്തി
      
മനോജ് പറഞ്ഞു, തിരുനക്കര ശിവൻ അനുസരിച്ചു. ശിവന്റെ മുൻ പാപ്പാനാണ് സി.എം. മനോജ് കുമാർ.  ഇന്നലെ ആന ഇടഞ്ഞപ്പോൾ മനോജ് ചിറക്കടവിലായിരുന്നു. ഉടനെ നാട്ടുകാരും ദേവസ്വം അധികൃതരും മനോജിനെ വിളിച്ചു. ബൈക്കിൽ പാഞ്ഞെത്തിയ മനോജ് ശിവനോട് ഇരിക്കാൻ പറഞ്ഞു. കൊമ്പു കുത്തിച്ചു.
തുടർന്ന് പഴവും ശർക്കരയും നൽകി. 9 മണിയോടെ അഴിച്ച് ചെങ്ങളത്തു കാവിലേക്കു കൊണ്ടു പോയി. ചിറക്കടവ് നീലകണ്ഠന്റെ പാപ്പാനായ മനോജിനെ ഇന്നലെ ശിവന്റെ പാപ്പാനായി നിയമിച്ചു. 10 വർഷം ശിവന്റെ രണ്ടാം പാപ്പാനായ മനോജ് 4 മാസം മുൻപാണ് മാറിയത്. 

        ‘ആനയ്ക്ക് മദപ്പാടില്ലായിരുന്നു’
      
മദപ്പാടിനെത്തുടർന്ന് ആനയെ ഒരു മാസത്തിലേറെയായി ചെങ്ങളത്തുകാവ് ക്ഷേത്ര മൈതാനത്ത് തളച്ചിരിക്കുകയായിരുന്നു. തിങ്കളാഴ്ച വൈകിട്ടാണ് ആനയെ തിരുനക്കര ക്ഷേത്രത്തിലേക്കു കൊണ്ടു പോയത്. ആനയ്ക്ക് മദപ്പാടില്ലായിരുന്നുവെന്നു തിരുനക്കര മഹാദേവ ക്ഷേത്രം ഉപദേശക സമിതി പ്രസിഡന്റ് ബി. ഗോപകുമാർ പറഞ്ഞു.
