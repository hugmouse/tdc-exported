
# വിദ്യാര്‍ത്ഥിനികളോട് മോശമായി സംസാരിച്ചു; ഏറ്റുമാനൂരില്‍ സര്‍ക്കാര്‍ സ്‌കൂള്‍ അധ്യാപകനെതിരെ പോക്‌സോ കേസ്

Published at: **2019-11-01T22:36:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/crime/news/pocso-case-against-ettunmanoor-school-teacher)

കോട്ടയം: ഏറ്റുമാനൂരില്‍ വിദ്യാര്‍ത്ഥിനികളോട് മോശമായി സംസാരിച്ചുവെന്ന പരാതിയില്‍ അധ്യാപകനെതിരെ പോക്‌സോ കേസ്. ഏറ്റുമാനൂരിലെ സര്‍ക്കാര്‍ സ്‌കൂളിലെ രണ്ട് വിദ്യാര്‍ത്ഥിനികളുടെ മാതാപിതാക്കള്‍ നല്‍കിയ പരാതിയിലാണ് അധ്യാപകനെതിരെ കേസെടുത്തത്. ഇതോടെ കൂടുതല്‍ വിദ്യാര്‍ത്ഥിനികള്‍ പരാതിയുമായി രംഗത്ത് വന്നിട്ടുണ്ട്. സ്‌കൂളിലെ പതിമൂന്നോളം വിദ്യാര്‍ത്ഥിനികളോട് അധ്യാപകര്‍ മോശമായി പെരുമാറിയതായാണ് പരാതി.
പരാതിക്കാരായ വിദ്യാര്‍ത്ഥികളുടെ മൊഴി ഏറ്റുമാനൂര്‍ ഫസ്റ്റ് ക്ലാസ് മജിസ്‌ട്രേറ്റ് കെ ആര്‍ സിനി രേഖപ്പെടുത്തി. അധ്യാപകനെതിരെ നടപടി എടുക്കാന്‍ പട്ടിക വര്‍ഗ വിദ്യാഭ്യാസ ഡയറക്ടര്‍ക്ക് ജില്ലാ പ്രോജക്റ്റ് ഓഫീസര്‍ റിപ്പോര്‍ട്ട് നല്‍കി. പരാതിയുടെ അടിസ്ഥാനത്തില്‍ സബ് കലക്ടര്‍ ശിഖാ സുരേന്ദ്രന്‍ സ്‌കൂളിലെത്തി വിദ്യാര്‍ത്ഥിനികളുടെയും അധ്യാപക രക്ഷാകര്‍തൃ സമിതി എക്‌സിക്യൂട്ടീവ് കമ്മറ്റിയുടെയും മൊഴി രേഖപ്പെടുത്തി. 
അതേസമയം കേസ് ഒതുക്കിത്തീര്‍ക്കാന്‍ ശ്രമമുണ്ടെന്നും അതിന് സ്‌കൂള്‍ അധികൃതര്‍ തന്നെ ഒത്താശ ചെയ്യുന്നതായും രക്ഷിതാക്കള്‍ ആരോപിച്ചു.  പ്രധാനാധ്യാപകനോടും മറ്റൊരു അധ്യാപികയോടും വിദ്യാര്‍ത്ഥിനികള്‍ പരാതി നല്‍കിയിരുന്നെങ്കിലും വിവരം മറച്ചുവയ്ക്കാനാണ് അവര്‍ ശ്രമിച്ചെന്നും ആരോപണമുണ്ട്.
