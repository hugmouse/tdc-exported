
# پیشنهاد ویژه همتی به بانک‌ها برای رونق تولید

Published at: **2019-11-05T13:42:00+00:00**

Author: ****

Original: [جامعه خبری تحلیلی الف](https://www.alef.ir/news/3980814103.html)

رئیس کل بانک مرکزی با اشاره به تاکیدات مقام معظم رهبری بر رونق تولید و با توجه به نیازهای واحدهای تولیدی به سرمایه در گردش پیشنهاد کرد بانک‌ها گروه‌های ویژه‌ای زیر نظر مدیرعامل تشکیل داده و واحدهای نیازمند نقدینگی را شناسایی و تأمین کنند.
به گزارش تسنیم، جلسه دوره‌ای رئیس‌کل بانک مرکزی با مدیران عامل بانک‌ها و موسسات اعتباری صبح امروز در محل بانک مرکزی برگزار شد؛ در این جلسه عبدالناصر همتی با اشاره به اقدامات بانک مرکزی برای اصلاح نظام بانکی از روند بهبود عملکرد بانک‌ها درخصوص سود بانکی، تسهیلات و اجتناب از اضافه‌برداشت و نیز آرامش بازار پول که به همت عمده بانک‌ها محقق شده است، از تلاش مدیریت و کارکنان نظام بانکی تشکر کرد.
همتی با اشاره به اینکه بانک مهمترین نهاد برای جذب پس‌اندازهای مردم است و سپرده‌گذاران عمده آن صندوق‌های بازنشستگی و بیمه‌ها، صندوق‌های سرمایه‌گذاری و امثالهم هستند و سهم سپرده‌گذاری مردمی در سپرده‌ها را بسیار قابل ملاحظه دانست و ارتقا و استحکام بانک‌ها را در راستای اقتصاد کلان کشور قلمداد کرد.
رئیس‌کل بانک مرکزی ضمن تشکر از اقداماتی که بانک‌ها در خروج از بنگاهداری انجام می‌دهند بر تداوم روند این واگذاری‌ها تاکید کرد. وی همچنین بر اهمیت نقش بانک‌ها در تامین مالی طرح‌های بزرگ اشاره و با توجه به شرایط اقتصادی کشور اهمیت پشتیبانی از تولید را مورد تاکید قرار داد.
رئیس‌کل بانک مرکزی با اشاره به تاکیدات مقام معظم رهبری بر رونق تولید و با توجه به نیازهای واحدهای تولیدی به سرمایه در گردش پیشنهاد کرد بانک‌ها گروه‌های ویژه‌ای زیر نظر مدیرعامل تشکیل داده و واحدهای نیازمند نقدینگی را شناسایی و تامین کنند.
گفتنی است، موضوعات مختلفی در این جلسه از سوی مدیران عامل بانک ها مطرح و مورد بحث و بررسی قرار گرفت.
