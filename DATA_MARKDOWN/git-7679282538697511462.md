
# झारखंडः चुनाव लड़ रहे नेताओं से मांगी 30 लाख की रंगदारी, ऐसे दी धमकी

Published at: **2019-11-07T16:28:16+00:00**

Author: **हिन्दुस्तान टीम,मनोहरपुर**

Original: [https://www.livehindustan.com](https://www.livehindustan.com/jharkhand/story-jharkhand-30-lakh-extortion-demands-from-leaders-contesting-elections-threatened-like-this-2837313.html)

झारखंड में पश्चिमी सिंहभूम जिले के मनोहरपुर थाना क्षेत्र में आदिवासी झारखंड पीपुल्स आर्मी नामक संगठन ने धमकी देते हुए झारखंड में विधानसभा चुनाव लड़ रहे आदिवासी नेताओं से 30 लाख रुपये रंगदारी मांगी है। शहरी इलाके व उन्धन स्थित निर्मल महतो चौक के समीप ऑल आदिवासी झारखंड पीपुल्स आर्मी के नाम से बुधवार की रात्रि अज्ञात लोगों ने पोस्टरबाजी की। इस पोस्टर में विस चुनाव के दौरान 28 आरक्षित सीटों पर चुनाव लड़ने वाले आदिवासी नेताओं से तीस लाख रुपये संगठन को जमा करने को कहा गया है। ऐसा नहीं करने पर चुनाव लड़ने वाले नेताओं व उनके कार्यकर्ताओं पर संगठन द्वारा कार्रवाई किये जाने की बात लिखी गई है। यह पोस्टर संगठन के सुप्रीमो संजय भगत के नाम से जारी की गई है।
पोस्टर में आदिवासी नेताओं को धमकी दी गई है कि जो आदिवासियों का शोषण करेगा उसके खिलाफ कर्रवाई की जाएगी। पोस्टर मनोहरपुर मुख्य बाजार स्थित रामधनी चौक, रेलवे क्रॉसिंग के सूचना बोर्ड व उन्धन स्थित निर्मल महतो चौक के समीप के खंभे में लगाया गया है। सूचना मिलने के बाद मनोहरपुर पुलिस ने सभी पोस्टरों को जब्त कर जांच कर रही है। सारंडा और पोड़ाहाट क्षेत्र में इस तरह के नक्सली संगठन का नाम पहले कभी नहीं आया था। नए नक्सली संगठन के नाम से हुई पोस्टरबाजी से प्रशासनिक अधिकारी भी हैरान हैं। 

        पुलिस मामले को गंभीरता से ले रही रही है : थाना प्रभारी
      
मामले को लेकर मनोहरपुर थाना प्रभारी प्रदीप मिंज ने कहा कि प्रथम दृष्टया ये मामला शरारती तत्वों का लग रहा हैं। हालांकि पुलिस सभी बिंदुओं पर गहनता से जांच कर रही हैं।

        जल्द गिरफ्तार होंगे अपराधी : डीएसपी
      
अनुमंडल पुलिस पदाधिकारी विमलेश त्रिपाठी ने कहा कि पुलिस मामले की गहनता से जांच कर रही है, जल्द ही आरोपियों को गिरफ्तार कर लिए जाएगा।
