
# बालिका गृहकांड : सीबीआई ने तीन दुकानदारों से की पूछताछ

Published at: **2019-11-07T18:19:41+00:00**

Author: **हिन्दुस्तान टीम,देवरिया**

Original: [https://www.livehindustan.com](https://www.livehindustan.com/uttar-pradesh/story-girl-child-home-case-cbi-questioned-three-shopkeepers-2837504.html)

बालिका गृहकांड की जांच कर रही सीबीआई ने गुरुवार को रेलवे स्टेशन पुलिस चौकी में तीन दुकानदारों से पूछताछ की। सीबीआई ने इनसे बालिका गृह में रहे बालक-बालिकाओं के साथ ही यहां आने-जाने वालों के बारे में इनसे जानकारी ली। इसके बाद कोतवाली पहुंचकर कोतवाल से बंद कमरे में करीब आधे घंटे तक बातचीत की।
सीबीआई के दो सदस्य 31 अक्तूबर से जिले में डेरा डाले हुए हैं। एसआईटी की विवेचना से संबंधित आठ हजार पृष्ठ की पत्रावलियां कोतवाली पुलिस से लेने के बाद सीबीआई ने अपनी जांच तेज कर दी है। गुरुवार की दोपहर बाद सीबीआई स्टेशन रोड स्थित पुलिस चौकी पर पहुंची। वहां से पुलिसकर्मियों को भेजकर बालिका गृह के समीप के एक लिट्टी-चोखा के दुकानदार, एक गुमटी वाले और बालिका गृह के नीचे स्टेशनरी की दुकान चलाने वाले को बुलाकर पूछताछ की। 
मिली जानकारी के अनुसार सीबीआई ने दुकानदारों से बालिका गृह में कितने बालक और बालिका रहते थे, कहां पढ़ते थे, बालिका गृह में कौन-कौन आता-जाता था समेत कई सवाल किए। दुकानदारों ने बालकों के नगरपालिका स्थित स्कूल में पढ़ने की जानकारी दी। दुकानदारों ने बताया कि देखा जाता था कि अक्सर बच्चे स्कूल जाते थे।
सीबीआई ने दुकानदारों के नाम-पते और मोबाइल नम्बर भी दर्ज किए, जिससे आवश्यकता पड़ने पर दोबारा उनसे जानकारी ले सकें। इसके बाद टीम के सदस्य कोतवाली पहुंचे और कोतवाल अरुण कुमार मौर्य से शेष पत्रावली उपलब्ध कराने को कहा। इस दौरान उन्होंने बंद कमरे में करीब आधा घंटा तक कोतवाल से बातचीत की।
