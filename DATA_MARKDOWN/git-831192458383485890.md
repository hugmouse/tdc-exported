
# Πολιτικό «τσουνάμι» στην Κύπρο για τον Μαλαισιανό καταζητούμενο: Η δωρεά-μαμούθ, η «χρυσή» υπηκοότητα και οι… «ευλογίες» του Αρχιεπισκόπου!

Published at: **2019-11-05T12:00:44+00:00**

Author: ****

Original: [europost.gr](https://europost.gr/politiko-tsoynami-stin-kypro-gia-ton-malaisiano-katazitoymeno-i-dorea-mamoyth-i-chrysi-ypikootita-kai-oi-eylogies-toy-archiepiskopoy/)

Το ποτήρι, φαίνεται πως ξεχείλισε στη Κύπρο, με την απόδοση υπηκοότητας και την παραχώρηση διαβατηρίων, σε αμφιβόλου εντιμότητας πολυεκατομμυριούχους. Χθες ο Πρόεδρος Αναστασιάδης ανακοίνωσε πως θα ανακληθούν πολιτογραφήσεις και θα ακυρωθούν διαβατήρια, τα οποία παραχωρήθηκαν κατά παράβαση των όρων που έχουν τεθεί. Οι πρόσφατες αποκαλύψεις έστησαν στη κυριολεξία στον τοίχο τη κυπριακή κυβέρνηση, καθώς είχαν δοθεί διαβατήρια σε άτομα που καταζητούνται διεθνώς, κατηγορούνται για παραβίαση ανθρωπίνων δικαιωμάτων και βρίσκονται σε λίστες κυρώσεων για διάφορους λόγους. Η αποκάλυψη της παραχώρησης υπηκοότητας στον διεθνώς καταζητούμενο Μαλαισιανό Jho Low και μάλιστα μετά από παρέμβαση του Αρχιεπισκόπου Κύπρου, έχει γίνει θέμα στα διεθνή μέσα ενημέρωσης και έχει προκαλέσει πολιτική θύελλα στη Κύπρο.
Με τις ευλογίες Αρχιεπισκόπου
Η υπόθεση της πολιτογράφησης του Μαλαισιανού καταζητούμενου Jho Take Low, έχει και άλλες ανησυχητικές πτυχές, για τις οποίες απαιτούνται πειστικές εξηγήσεις, τόσο εκ μέρους της κυπριακής κυβέρνησης, όσο και από τον ίδιο τον Αρχιεπίσκοπο Κύπρου Χρυσόστομο Β, ο οποίος όπως αποκάλυψε η εφημερίδα «Πολίτης» έπαιξε τον ρόλο μεσάζοντα. Οι εξηγήσεις που δόθηκαν χθες μάλλον περιπλέκουν τα πράγματα παρά εξηγούν με πειστικό τρόπο τις διαδικασίες που ακολουθήθηκαν.
Ο Jho Taek Low όταν που του δόθηκε κυπριακή υπηκοότητα ήταν ύποπτος και τώρα είναι πλέον καταζητούμενος στις μισές χώρες του πλανήτη, για ένα από τα μεγαλύτερα οικονομικά σκάνδαλα της σύγχρονης ιστορίας, που αφορά την λεηλασία 4,5 δις δολαρίων από το επενδυτικό πρόγραμμα της Μαλαισία 1MDB. Και ενώ όλοι τον αναζητούν από το 2015, αυτός είχε προλάβει να πραγματοποιήσει ταξίδι αστραπή στη Κύπρο, και με τις συστάσεις του Αρχιεπισκόπου Κύπρου Χρυσοστόμου, να πάρει κυπριακή υπηκοότητα και διαβατήριο. Έκτοτε εξαφανίστηκε, αφήνοντας στο νησί την «επένδυση» των 5 εκ ευρώ και το ακίνητο στην Αγία Νάπα.
Ο Jho Taek Low όταν το 2015 είδε τον κλοιό να σφίγγει γύρω του με την αποκάλυψη της τεράστιας απάτης του επενδυτικού ταμείου 1MDB, αναζήτησε διαβατήριο κάποια ευρωπαϊκής χώρας ώστε να μπορεί να διακινείται ελεύθερα. Οι σύμβουλοι του, τον παρέπεμψαν στον Αρχιεπίσκοπο Κύπρου, διαβεβαιώνοντας τον ότι διαθέτει τις απαραίτητες προσβάσεις στη κυβέρνηση Αναστασιάδη, ώστε να εξασφαλίσει γρήγορα κυπριακή υπηκοότητα. Ο Αρχιεπίσκοπος την 1η Σεπτεμβρίου 2015 στέλνει επιστολή στον τότε υπουργό εσωτερικών Σωκράτη Χάσικο και διατυπώνει την επιθυμία του να πολιτογραφηθεί Κύπριος, ο Μαλαισιανός Jho Taek Low. Ο Μακαριότατος επανήλθε με νέα επιστολή στις 10 Σεπτεμβρίου 2015. Αναφέρει στον τότε υπουργό εσωτερικών Σωκράτη Χάσικο πως ο Jho Taek Low, «έχει ήδη επενδύσει ποσό ύψους πέντε εκατομμυρίων ευρώ (€5.000.000 + ΦΠΑ) για αγορά κατοικίας». Ενημερώνει επίσης τον υπουργό ότι ο Jho Low «θα βρίσκεται στη Κύπρο στις 18 Σεπτεμβρίου και θα έχουμε την ευκαιρία να τον συναντήσουμε σε προγραμματισμένη συνάντηση, μετά και από δική του επιθυμία, προκειμένου να συζητήσουμε την προώθηση διαφόρων επενδυτικών έργων σε εκκλησιαστική γη». Ζητάει επίσης «όπως εξετάσετε το αίτημα της πολιτογράφησης του κ. Jho Low, πριν την ημερομηνία άφιξης του στη Κύπρο», όπως και έγινε. Και ο Μακαριότατος καταλήγει: «Εκφράζοντας σας τις ευχαριστίες μας για την κατανόηση, ευχόμαστε πλούσιες τις ευλογίες και την ενίσχυση του Κυρίου στα υπουργικά σας καθήκοντα. Ευχέτης προς Κύριον, ο Κύπρου Χρυσόστομος». Η επιστολή υπογράφεται με κόκκινο μελάνι, που αποτελεί προνόμιο του Αρχιεπισκόπου Κύπρου από το 478 που είχε δοθεί με διάταγμα τον αυτοκράτορα του Βυζαντίου Ζήνων.
Έτοιμο το διαβατήριο
Μία ημέρα μετά την επιστολή του Αρχιεπισκόπου, κατατέθηκε πρόταση στο Υπουργικό Συμβούλιο (11 Σεπτεμβρίου 2015) και η πολιτογράφηση του Jho Taek Low, εγκρίθηκε ομοφώνως. Στην πρόταση αναφέρεται:
«Ο κ. Taek Jho Low γεννήθηκε στη Μαλαισία το 1981 και είναι μαλαισιανής υπηκοότητας. Κατά το τρέχον έτος πραγματοποίησε ένα ταξίδι στην Κύπρο (Παράρτημα ΙΙ). Ο αιτών εμπίπτει στα κριτήρια που όρισε το Υπουργικό Συμβούλιο με την Απόφαση του με αρ. 76.668 και ημερομηνίας 19.3.2014 και ειδικότερα στο κριτήριο Α.3 (Επένδυση σε ακίνητα, αναπτύξεις και έργα υποδομής) (Παράρτημα ΙΙΙ). Το Υπουργείο Οικονομικών συμφωνεί με τα προαναφερθέντα στην παράγραφο 3 (Παράρτημα IV). Ο αιτών δεν ικανοποιεί τις πρόνοιες των περί Αρχείου Πληθυσμού Νόμων του 2002-2015, επειδή δεν έχει επταετή παραμονή στην Κύπρο για να μπορέσει ο Υπουργός Εσωτερικών για να αποφασίσει γι’ αυτόν (Παράρτημα V).
Ο Υπουργός Εσωτερικών, ο οποίος θα παρουσιάσει την Πρόταση και ο οποίος διάκειται ευνοϊκά υπέρ της, θα καλέσει το Υπουργικό Συμβούλιο να αποφάσισε- αφού λάβει υπόψη τις επενδυτικές δραστηριότητες του κου Taek Jho Low στη Δημοκρατία- κατά πόσο, με βάση το εδάφιο (2) του άρθρου 111Α των περί Αρχείου Πληθυσμού Νόμων του 2002-2015, ο κ. LOW πληροί τα κριτήρια και τους όρους που έχει το Συμβούλιο καθορίσει για την παραχώρηση της κυπριακής υπηκοότητας σε αλλοδαπούς επενδυτές και στα μέλη της οικογένειάς τους και συνεπώς κατά πόσο δικαιολογείται η κατ΄ εξαίρεση πολιτογράφηση του αιτούντος. Η Βουλή των Αντιπροσώπων έχει ήδη ενημερωθεί ανάλογα».
Σημειώνεται πως: «Δεδομένου ότι το περιεχόμενο της πρότασης αφορά ευαίσθητα προσωπικά δεδομένα τα οποία προστατεύονται από τους περί Επεξεργασίας Δεδομένων Προσωπικού Χαρακτήρα (Προστασία του Ατόμου) Νόμους του 2002-2012, η Απόφαση δεν θα δημοσιοποιηθεί καθ’ οιονδήποτε τρόπο. Επιπρόσθετα, για τον ίδιο λόγο τα Παραρτήματα της Πρότασης έχουν διαβιβαστεί μόνο στη Γραμματεία του Υπουργικού Συμβουλίου».Το 2014, η κυπριακή κυβέρνηση είχε κάνει επαναξιολόγηση των κριτηρίων του Κρατικού Επενδυτικού Προγράμματος (ΚΕΠ) και είχε θεσπίσει πιο αυστηρούς όρους για κατ’ εξαίρεση πολιτογραφήσεις, οι οποίες στην περίπτωση του κ. Low μπήκαν σε δεύτερη μοίρα, αφού είχε προκύψει η παρέμβαση του Αρχιεπισκόπου. Όπως αποκάλυψε η εφημερίδα «Πολίτης» έρευνα που είχε γίνει από την εταιρεία Thomson Reuters, με οδηγίες ελεγκτικού γραφείου στη Λευκωσία, είχε καταδείξει ότι o Jho Take Low είχε προβλήματα στα 4 από τα 14 κεφάλαια στα οποία διερευνήθηκε ως προς το ρίσκο, πολιτογράφησης. Είχε πρόβλημα ως πολιτικώς εκτεθειμένο πρόσωπο (άτυπος σύμβουλος και στενός συνεργάτης του υπόδικου πρώην πρωθυπουργού της Μαλαισίας), ενώ παράλληλα εκκρεμούσαν εναντίον του (το 2015) κατηγορίες για ξέπλυμα βρόμικου χρήματος, κατηγορίες για απάτη και για παραβίαση χρηματοπιστωτικών κανονισμών… και «άλλοι λόγοι», οι οποίοι καθιστούσαν επισφαλή την πολιτογράφηση του. Μάλιστα στην κλίμακα των χρωμάτων επικινδυνότητας (πράσινη, κίτρινη, πορτοκαλί και κόκκινη) ο Joh Take Low για τα τέσσερα «προβλήματα» βρισκόταν στο πορτοκαλί και στο κόκκινο. Προφανώς και η προειδοποίηση δεν λήφθηκε καθόλου υπόψη από το υπουργικό συμβούλιο. Το Επενδυτικό Πρόγραμμα προβλέπει ότι, όλες οι χρηματοοικονομικές συναλλαγές που απαιτούνται για την πραγματοποίηση των επενδύσεων (με σκοπό τη κατ’ εξαίρεση πολιτογράφηση), θα πρέπει να διενεργούνται μέσω των κυπριακών τραπεζικών ιδρυμάτων. Στόχος αυτής της υποχρέωσης είναι να διασφαλιστεί ότι όλα τα εισερχόμενα κεφάλαια καθώς και τα ενδιαφερόμενα μέρη περνούν τους ελέγχους για νομιμοποίηση εσόδων από παράνομες δραστηριότητες που εφαρμόζονται από τις κυπριακές τράπεζες. Οι εν λόγω έλεγχοι, βασίζονται στις σχετικές οδηγίες που εκδίδονται από την Κεντρική Τράπεζα της Κύπρου. Προκειμένου να διασφαλιστεί η εφαρμογή αυτής της διάταξης, οι αιτούντες/ αιτούσες είναι υποχρεωμένοι/ες να περιλαμβάνουν στην αίτηση τους αντίγραφα των εμβασμάτων των συναλλαγών. Θεωρείται ως εκ των ων ουκ άνευ ότι επενδύσεις που πραγματοποιούνται με δοσοληψίες μετρητών δεν γίνονται αποδεκτές. Σε κάθε περίπτωση η εκπλήρωση και μόνο των οικονομικών κριτηρίων δεν συνεπάγεται αυτομάτως έγκριση της αίτησης. Υπάρχει για παράδειγμα η υποχρέωση όπως ο αιτητής είναι λευκού ποινικού μητρώου και, συνεπώς, επιβάλλεται να περιλαμβάνεται στην αίτηση πιστοποιητικό λευκού ποινικού μητρώου από τη χώρα καταγωγής και τη χώρα διαμονής (αν διαφέρουν).
Πήρα 300.000 ευρώ… για το καλό της Κύπρου
Την εμπλοκή του στην υπόθεση παραχώρησης υπηκοότητας στον Μαλαισιανό Jho Low παραδέχθηκε χθες με δηλώσεις του στο ΡΙΚ ο Αρχιεπίσκοπος Κύπρου Χρυσόστομος. Ο προκαθήμενος της κυπριακής Εκκλησίας υποστήριξε ότι επιχειρηματίας στον οποίο η εκκλησία πώλησε εκκλησιαστική γη στην Αγία Νάπα, τον παρακάλεσε να προωθήσει το αίτημα πολιτογράφησης του καταζητούμενου για υποθέσεις υπεξαίρεσης εκατομμυρίων Jho Taek Low. Μάλιστα ο Αρχιεπίσκοπος αποκάλυψε ότι ο επιχειρηματίας έδωσε στον ίδιο τρία συνολικά ονόματα ζητώντας του να προωθήσει το αίτημα για πολιτογράφηση.
Να του αφαιρεθεί η υπηκοότητα
Με ανάρτησή του στο Facebook, o πρώην υπουργός Εσωτερικών της Κύπρου Σωκράτης Χάσικος διατύπωσε τη δική του θέση όσον αφορά την υπόθεση με την παραχώρηση διαβατηρίου σε Μαλαισιανό επιχειρηματία.Ο κ. Χάσικος σημείωσε πως από την έρευνα που έγινε για τον αιτητή δεν προέκυψε οτιδήποτε σε βάρος του, ενώ διαψεύδει ότι η παραχώρηση έγινε μετά από αίτημα του Αρχιεπισκόπου. Ωστόσο, ο κ. Χάσικος δεν εξηγεί το γεγονός ότι η επιστολή του Αρχιεπισκόπου στάλθηκε στις 10 Σεπτεμβρίου 2015 και η συζήτηση στο Υπουργικό έγινε την αμέσως επόμενη μέρα.
Αναλυτικά η ανάρτηση του Σωκράτη Χάσικου:
«1. Εάν πράγματι ο αρχιεπίσκοπος ζητά την έκδοση διαβατηρίου σε κάποιον και μέσα σε δυο μέρες εκδίδεται, τότε πρόκειται για τερατώδες σκάνδαλο. Αλλά πρόκειται για τερατώδες ψέμα.2. Ο ενδιαφερόμενος υπέβαλε μέσω ελεγκτικού οίκου αίτηση δυόμιση μήνες ενωρίτερα και εξασφάλισε διαβατήριο σε χρόνο που και άλλοι κατ’ εξαίρεση αιτητές ήταν δυνατό να εξασφαλίσουν τότε.3. Στο διάστημα των δυόμιση μηνών η υπηρεσία ολοκλήρωσε τις έρευνες της με τους στρατηγικούς εταίρους της, την Ιντερπόλ, την Κυπριακή Αστυνομία και το ενδιαφερόμενο τραπεζικό ίδρυμα.4. Η Ιντερπόλ διαβεβαίωσε ότι δεν είχε πληροφορίες εναντίον του αιτητή, η Κυπριακή Αστυνομία επιβεβαίωσε το λευκό ποινικό μητρώο του και η Τράπεζα Κύπρου πιστοποίησε την καθαρότητα των χρημάτων της επένδυσης.5. Άλλη έρευνα ή έκθεση για τον αιτητή, δεν υπήρχε ενώπιον του υπουργού.6. Άποψη μου, μετά τα όσα επακολούθησαν είναι ότι η Κυπριακή Δημοκρατία πρέπει να αφαιρέσει από το εν λόγω πρόσωπο την κυπριακή υπηκοότητα, όπως συνέβη με δική μου απόφαση σε προηγούμενη περιπτωσηAYTH EINAI H ΠΑΣΑ ΑΛΗΘΕΙΑ.ΚΑΙ ΝΑΙ… ΝΑ ΤΟΥ ΑΦΑΙΡΕΘΕΙ Η ΥΠΗΚΟΟΤΗΤΑ».
Ν. Αναστασιάδης: Έγιναν και λάθη
Σε δηλώσεις του ο Κύπριος Πρόεδρος Νίκος Αναστασιάδης ανέφερε ότι «σε όσους έχει παραχωρηθεί υπηκοότητα κατά παράβαση θα τους αφαιρεθεί. Τελεία και παύλα». Ερωτηθείς αν για τις δύο τελευταίες περιπτώσεις που είδαν το φως της δημοσιότητας (Μαλαισιανός και Καμποτζιανοί αξιωματούχοι) θα ανακληθούν οι υπηκοότητες, ο Πρόεδρος Αναστασιάδης είπε ότι «βεβαιότατα και ναι. Απλώς θα πρέπει να γίνει η δέουσα έρευνα για να αιτιολογείται και με βάση τον Νόμο της Κυπριακής Δημοκρατίας η αφαίρεση της υπηκοότητας. Νομίζω μιλούν από μόνες τους κάποιες περιπτώσεις, αλλά δεν είναι μόνο αυτές που έχουν δει το φως της δημοσιότητας, ενδεχόμενα να υπάρχουν και άλλες. Αλλά εάν, παραδείγματος χάρη, στις τέσσερεις τόσες χιλιάδες υπηκοότητες που έχουν δοθεί, παρατηρηθεί ότι 10 ή 15 τόσες πιθανότατα να μην ανταποκρίνονται στις προσδοκίες, δεν νομίζω ότι θα πρέπει να γίνεται αυτός ο σάλος – που, επαναλαμβάνω, μπορεί εξ σφάλματος να δόθηκαν – έτσι ώστε να δυσφημείται η χώρα διεθνώς». Ο Κύπριος Πρόεδρος πρόσθεσε πως «Μόνοι μας προσπαθούμε να καταστρέψουμε αυτό που υπήρξε μια κινητήρια δύναμη για κατασκευαστικές εταιρείες, για τις υπηρεσίες που προσφέρουν δικηγόροι, λογιστές, σωρεία επαγγελμάτων και εργαζομένων. Μέσα από την ανάπτυξη έχει μειωθεί σημαντικά η ανεργία, ενώ γενικότερα υπάρχει σταθερή πορεία ανάπτυξης στη χώρα». Την ίδια στιγμή, με ανάρτησή του στο twitter, ο υπουργός Εσωτερικών Κωνσταντίνος Πετρίδης, αναφέρει ότι το θέμα της παραχώρησης διαβατηρίων, αλλά και οι σχετικοί έλεγχοι που ήδη διεξήχθησαν ή διεξάγονται για πολιτογραφήσεις που έγιναν στο παρελθόν, θα τεθεί ενώπιον του υπουργικού συμβουλίου στην επόμενη συνεδρία, προκειμένου να ληφθούν αποφάσεις.
Τον ψάχνουν παντού
Η πολιτογράφηση του Jho Low, αποφασίστηκε παρά το ρίσκο που είχε επισημανθεί από έρευνα του οίκου Reuters Thomson. Εκτοτε παρήλθαν τέσσερα χρόνια και υπήρξαν αποκαλύψεις για την δράση του. Όλα αυτά τα χρόνια δεν υπήρξε καμία κίνηση εκ μέρους της Κυπριακής Δημοκρατίας για ανάκληση της πολιτογράφησης του και ακύρωση του διαβατηρίου, το οποίο χρησιμοποιεί για να διαφύγει της σύλληψης.
Κανείς μέχρι σήμερα δεν ξέρει που ακριβώς βρίσκεται ο Low παρά το ότι υπήρξαν πληροφορίες ότι κρύβεται στη Κίνα. Όπως γράφει η εφημερίδα South China Morning Post, το Πεκίνο έχει διερευνήσει πολλές πρόσφατες πληροφορίες από τη Μαλαισία, αλλά καμία από αυτές δεν αποδείχθηκε έγκυρη. Οι πληροφορίες που διαβιβάστηκαν από τη Μαλαισία στη Κίνα ανέφεραν ότι ο Jho Low κρύβεται σε ένα ξενοδοχείο στην ηπειρωτική Κίνα και χρησιμοποιεί συγκεκριμένο τηλεφωνικό αριθμό. Η αστυνομία της Κίνας δεν μπόρεσε να βρει κανένα στοιχείο αν και έκανε το συγκεκριμένο ξενοδοχείο φύλλο και φτερό για 10 ημέρες, ελέγχοντας τον κατάλογο των πελατών, τα δωμάτια και τα βίντεο από το κλειστό κύκλωμα ασφαλείας. Όσο για τον τηλεφωνικό αριθμό αποδείχθηκε ότι ανήκει σε έναν Kινέζο αγρότη ο οποίος δεν σχετίζεται με τον Low.
Πηγές της κινεζικής αστυνομίας ανέφεραν ότι παρά τις έρευνες μετά από αιτήματα της Μαλαισίας δεν έχει βρεθεί κανένα ίχνος του καταζητούμενου. Πριν από λίγο καιρό είχε διαβιβαστεί από την Κουάλα Λουμπούρ στο Πεκίνο, άλλη πληροφορία, σύμφωνα με την οποία ο Low θα πραγματοποιούσε συνάντηση σε ξενοδοχείο στο Χονγκ Κονγκ με φίλο ή συγγενή του συγκεκριμένη μέρα και ώρα. Το ξενοδοχείο τέθηκε υπό παρακολούθηση αλλά τέτοια συνάντηση δεν έγινε ποτέ. Παρόμοιες πληροφορίες για σύλληψη του καταζητούμενου με το κυπριακό διαβατήριο, διαβιβάστηκαν από τη Μαλαισία και στην Ταϊλάνδη χωρίς ωστόσο να προκύψει οτιδήποτε. Την περασμένη εβδομάδα και η Σιγκαπούρη ζήτησε από τη Κίνα να εντοπίσει και να συλλάβει τον Low ώστε να τον εκδώσει για υπόθεση ξεπλύματος χρήματος τον Απρίλιο του 2016. Ο αρχηγός της αστυνομίας της Μαλαισίας Mohamad Fuzi Harun αποκάλυψε την περασμένη Τρίτη ότι έχει υποβληθεί επίσημο αίτημα στην αστυνομία του Μακάο για τη σύλληψη του Low. Ωστόσο η αστυνομία του Μακάο σε ανακοίνωση της ανέφερε πως αυτή η δήλωση «δεν συμβαδίζει με τα γεγονότα». Νεότερες, πληροφορίες ανέφεραν πως ο Low βρίσκεται στα Ηνωμένα Αραβικά Εμιράτα και διακινείται συχνά προς το Κουβέιτ. Ωστόσο η αστυνομία της Μαλαισίας απέδωσε αυτές τις πληροφορίες σε παραπληροφόρηση λέγοντας πως είναι παραμύθια. Ο αρχηγός της Αστυνομίας της Μαλαισίας ανέφερε πως γνωρίζει που βρίσκεται ο καταζητούμενος και ζήτησε λίγο χρόνο ώστε να μπορέσει να επιτύχει τη σύλληψη του. Την περασμένη εβδομάδα εκπρόσωπος του Low είπε ότι ο καταζητούμενος εξασφάλισε πολιτικό άσυλο, σε χώρα που σέβεται τα ανθρώπινα δικαιώματα, την οποία ωστόσο δεν κατονόμασε.
Συμβιβασμός με ΗΠΑ
Το Υπουργείο Δικαιοσύνης των Η.Π.Α. ανακοίνωσε την περασμένη εβδομάδα πως ήρθε σε συμφωνία συμβιβασμού με τον Jho Low (μέσω μεγάλου δικηγορικού γραφείου), για ανάκτηση περίπου 1 δισεκατομμυρίου δολλαρίων από τα χρήματα που είχαν υπεξαιρεθεί από το επενδυτικό πρόγραμμα της Μαλαισίας γνωστό ως 1MDB. Το υπουργείο δικαιοσύνης των ΗΠΑ έκανε λόγο για ισχυρό χτύπημα στη «κλεπτοκρατία» και μήνυμα πως οι Ηνωμένες Πολιτείες δεν αποτελούν ασφαλές καταφύγιο για κλεμμένα χρήματα. Το συνολικό ποσό της υπεξαίρεσης στην οποία ο Jho Low ήταν ο ιθύνων νους υπολογίζεται στα 4,5 δις δολάρια. Τα χρήματα χρησιμοποιήθηκαν για να αγοράσει ιδιωτικό τζετ, πανάκριβη θαλαμηγό (κατασχέθηκε στη Μαλαισία), επαύλεις, διαμάντια, έργα τέχνης και χρηματοδότηση κινηματογραφικών παραγωγών στο Hollywood. Η συμφωνία που έγινε δεν περιλαμβάνει παραδοχή ενοχής εκ μέρους του Low αλλά τον απαλλάσσει από κάποιες ποινικές υποθέσεις στις ΗΠΑ. Αυτό που προκαλεί ενδιαφέρον είναι ότι στις διαπραγματεύσεις για συμβιβασμό μετείχε ο πρώην κυβερνήτης του New Jersey και στενός φίλος του Προέδρου Donald Trump, Chris Christie, πρώην κυβερνήτης.
Τα περιουσιακά στοιχεία που αφορούν τον συμβιβασμό περιλαμβάνουν ένα πολυτελές boutique ξενοδοχείο στο Beverly Hills της Καλιφόρνια και ακίνητα σε αριστοκρατικές περιοχές στη Νέα Υόρκη και στο Λονδίνο. Νωρίτερα είχαν ανακτηθεί από το δημόσιο των ΗΠΑ περιουσιακά στοιχεία αξίας 260 εκ δολαρίων που σχετίζονταν με δώρα του Jho Low στον ηθοποιό Leonardo Di Caprio, και το μοντέλο Miranda Kerr. Ο Jho Low τους είχε χαρίσει πίνακες του Picasso, διαμάντια, συλλεκτικά αγαλματίδια Oscar κλπ. Την περασμένη Πέμπτη, ο Πρωθυπουργός της Μαλαισίας, δήλωσε σε δημοσιογράφους ότι η κυβέρνηση του θα υποβάλει αξίωση στις ΗΠΑ για μεταφορά των χρημάτων του συμβιβασμού στη Κουάλα Λουμπούρ καθώς τα περιουσιακά στοιχεία που κατασχέθηκαν αγοράστηκαν με χρήματα του λαού της Μαλαισίας. Στις αρχές του 2019, οι ΗΠΑ επέστρεψαν 200 εκ. δολάρια στη Μαλαισία, που ανακτήθηκαν από την πώληση περιουσιακών στοιχείων, τα οποία είχαν αποκτηθεί με χρήματα του 1MDB Πρόκειται για περίπου 140 εκατομμύρια δολάρια από την πώληση ενός μεριδίου στο Park Lane Hotel της Νέας Υόρκης και 60 εκατομμύρια δολάρια από τα δικαιώματα της ταινίας του Leonardo Di Caprio, «Wolf of Wall Street».
