
# ایستادگی جمهوری اسلامی در برابر آمریکا دارای پشتوانه عقلی است

Published at: **2019-11-01T13:40:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543865.html/%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D8%B1%D8%A7%DB%8C-%D9%BE%D8%B4%D8%AA%D9%88%D8%A7%D9%86%D9%87-%D8%B9%D9%82%D9%84%DB%8C-%D8%A7%D8%B3%D8%AA)

کارشناس مسائل سیاسی با بیان اینکه ایستادگی ملت ایران و نظام جمهوری اسلامی در برابر امریکا دارای پشتوانه عقلی است، گفت: اگر دیروز لانه جاسوسی را تسخیر کردیم امروز بحث خروج آمریکا از منطقه را مطرح می کنیم و این نشانگر قدرت جمهوری اسلامی است.
به گزارش شبکه اطلاع رسانی راه دانا؛ بهزاد دانشفر، کارشناس مسائل سیاسی در گفتگو با خبرنگار پایگاه خبری تحلیلی عصر همدان؛ با اشاره به یوم الله ۱۳ آبان که بعنوان روز مبارزه با استکبار نام گرفته اظهار داشت: یکی از وقایعی که در طول تاریخ و با تبلیغات متعدد امپریالیسم رسانه‌ای و خبری مورد ظلم قرار گرفته بحث ۱۳ آبان و تسخیر سفارت امریکا است.
وی افزود: در خصوص تسخیر سفارت امریکا اسناد به جا مانده به خوبی نشان می دهند که این سفارت خانه چقدر در مسائل داخل کشور ما دخالت می کرد.
این کارشناس مسائل سیاسی در ادامه با بیان اینکه ایستادگی ملت ایران و نظام جمهوری اسلامی در برابر امریکا دارای پشتوانه عقلی است عنوان کرد: تمامی اقدامات مقابله ای نظام جمهوری اسلامی ایران به ویژه در حوزه اندیشه انقلاب اسلامی دارای پشتوانه عقلی است و البته در حوزه عمل برخی کاستی های داریم اما در حوزه اندیشه ای اقدامات ما تماما دارای پشتوانه عقلی است.
این استاد دانشگاه با اشاره به اندیشه امامین انقلاب گفت: اساس اندیشه امام، انقلاب و رهبری برگرفته از اسلام ناب است و اسلام هم کاملا منطبق با عقلانیت و عین عقلانیت است.
وی در ادامه با اشاره به تحقیر آمریکا با تسخیر سفارت و تحریف واقعیت در رسانه های غربی عنوان کرد: آمریکایی ها برای تحریف واقعه تاریخی ۱۳ آبان فیلم آرگو را ساختند و در جهان آن را نمایش دادند و آن یک تحریف واقعیت بود.
این کارشناس مسائل سیاسی با بیان اینکه باید نخبگان واقعیت کاملاً وارونه شده در رسانه ها و در حال وارونه جلوه دادن واقعیت ها را بشناسند به اسناد به جا مانده در لانه جاسوسی امریکا اشاره کرد و اظهار داشت: بیش از ۶۰ جلد سند که اساس جاسوسی و عملکرد امریکا را نشان می دهد در لانه جاسوسی وجود دارد.
دانشفر با بیان اینکه تسخیر سفارت، امریکا را در جهان تحقیر کرد گفت: اگر دیروز لانه جاسوسی را تسخیر کردیم امروز بحث خروج آمریکا از منطقه را مطرح می کنیم و این نشانگر آن است که جمهوری اسلامی در طول این ۴۰ سال به قدرت بی نظیری دست یافته است.
این استاد دانشگاه با بیان اینکه رهبر انقلاب می فرمایند بزرگترین مقابله با آمریکا خدمت رسانی به مردم است خاطر نشان کرد:  در فضای داخلی باید متوجه کوتاهی ها و دشمنی ها در حوزه خدمت‌رسانی باشیم و با اتکا به ظرفیت های داخلی مشکلات را حل کنیم.
دانشفر در ادامه با اشاره به تعامل و ارتباط کشورمان با امریکا گفت: برجام سندی است که ارتباط ما با آمریکا را نشان می‌دهد اما باید پرسید بعد از گذشت ۶ سال برجام چه شد؟ با وجود اینکه گزارشات آژانس بین‌المللی انرژی اتمی فعالیت‌های ایران را تایید می‌کرد چرا غربی ها آمریکا را در برابر خروج از برجام محکوم نکردند؟
این کارشناس مسائل سیاسی با بیان اینکه نباید اقدامات امریکایی و اروپایی ها در برجام را فراموش کنیم تاکید کرد: بعد از ۶ سال هم برجام را و هم تحریم را پذیرفتیم این درحالی است که تعهدات خود را به طور کامل انجام دادیم و نباید مسائل برجام را هم فراموش کنیم.
وی در پاسخ به این پرسش که آیا می توان با امریکا و غربی ها بطور اعم، تعامل و مذاکره کرد و از قبل آن به پیشرفت و توسعه دست یافت تصریح کرد: در خصوص نظام بین الملل باید نگاه ساختاری داشته باشیم ما یک نظام سلطه و یک نظام زیر سلطه را در جهان می بینیم و کسانی که می خواهند در نظام سلطه قرار گیرند درصدد بهره مندی از جنبه حقوقی و سیاسی و امکانات مادی آن هستند.
این کارشناس مسائل سیاسی با اشاره به سابقه مذاکره و تعامل برخی کشور ها با امریکا و پذیرش ساختار های نظام سلطه خاطر نشان کرد: نوع نگاه نظام سلطه قطعاً کشورهایی را که می خواهند در سیستم امریکا و غرب پیشرفت کنند به اضمحلال خواهد کشاند و کشورهایی نظیر مکزیک و کشور های منطقه که با غربی ها و امریکا برای حل مشکلات خود ارتباط برقرار کردند الان با چالش روبرو هستند.
انتهای پیام/
