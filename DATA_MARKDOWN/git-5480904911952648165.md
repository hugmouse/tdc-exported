
# Na zimní pneu zatím přezulo výrazně méně lidí než loni

Published at: **2019-11-03T08:45:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/na-zimni-pneu-zatim-prezulo-vyrazne-mene-lidi-nez-loni/1816562?utm_source=rss&utm_medium=feed)

Praha - Na zimní pneumatiky mělo na začátku listopadu přezuto 64 procent motoristů, což je o 16 procentních bodů méně než loni. Může za to teplé počasí, které po většinu předchozího měsíce panovalo. Vyplývá to z aktuálních informací obchodníků a pneuservisů.
"Teplé počasí nabádá k tomu přezouvání odkládat. Řidiči však často neberou v potaz možnost náhlé změny počasí a dlouhé čekací lhůty v pneuservisech," uvedl ředitel obchodu Pneumatiky.cz Vojtěch Schwangmaier. Od začátku listopadu do konce března přitom platí povinnost používat zimní výbavu v případě zhoršených povětrnostních podmínek nebo tam, kde to nařizuje dopravní značka.
Závislost zájmu o přezouvání na počasí potvrzuje i aktivita uživatelů na srovnávači Heureka.cz. Minulý týden s teplým počasím hledání zimních pneu klesalo. "S každým dalším ochlazením se zájem zase zvedá, což potvrdil tento týden. Oproti minulému týdnu vyhledávání narostlo o 40 procent," dodala obsahová ředitelka Heureky Alexandra Čermáková.
Menší zájem o přezouvání hlásí i majitelé pneuservisů. "Čekací lhůty se v tuhle chvíli pohybují okolo dvou týdnů. Řidiči tak na přezutí čekají kratší dobu než loni, kdy byly k 1. listopadu třítýdenní čekací lhůty standard. Hlavní sezóna je posunutá zhruba o týden. Majitelé pneuservisů očekávají druhou vlnu přezouvání v polovině listopadu," podotkl Schwangmaier. Čekací lhůty by podle něj měly postupně mizet až na konci listopadu.
Kvůli vyšším provozním nákladům na technologie a pracovní sílu většina pneuservisů zdražila zhruba o pět procent. Za sadu nových zimních pneumatik pro osobní auta řidiči v průměru utratili 6011 Kč, což je o 111 Kč více než loni. Za nejdražší offroadové a SUV pneumatiky však řidiči paradoxně zaplatili v průměru o 46 Kč méně než loni. Podle Schwangmaiera to souvisí především s tím, že větší rozměry pneumatik vzhledem k vyšší poptávce dlouhodobě zlevňují.
