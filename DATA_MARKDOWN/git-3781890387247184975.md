
# นอภ.ภูซางโต้ปล่อยศูนย์บริการร้าง เหตุติดปัญหาส่งมอบ

Published at: **2019-11-04T10:05:00+00:00**

Author: ****

Original: [เดลินิวส์](https://www.dailynews.co.th/regional/739964)


        "นอภ.ภูซาง" ออกโรงโต้แชร์ว่อนภาพศูนย์บริการนักท่องเที่ยวฯ งบสร้าง 14 ล้าน ถูกปล่อยร้าง เหตุติดปัญหากรมการท่องเที่ยวต้องส่งให้กรมธนารักษ์เป็นผู้ตรวจรับก่อน ถึงจะส่งมอบให้เทศบาลสบบงดูแล 
      
จากกรณีเพจ "ปฏิบัติการหมาเฝ้าบ้าน" ได้โพสต์ของศูนย์บริการนักท่องเที่ยวอำเภอภูซางประตูสู่หลวงพระบาง อ.ภูซาง จ.พะเยา ที่ถูกสร้างขึ้น แต่ถูกปล่อยทิ้งร้างมานาน และยังระบุถึงรายละเอียดอีกว่า ผุดขึ้นมาเรื่อย ๆ สำหรับโครงการสร้างแล้วทิ้ง ที่นำงบมาละลายทิ้งกันเป็นว่าเล่น ครั้งนี้เป็นของสำนักงานปลัดกระทรวงมหาดไทย สร้างศูนย์บริการนักท่องเที่ยวอำเภอภูซางประตูสู่หลวงพระบาง อ.ภูซาง จ.พะเยา แล้วเสร็จตั้งแต่ปี 58 ใช้งบรวม 14,127,000 บาท ปัจจุบันผ่านมา 4 ปีไม่เคยมีการเปิดใช้งานสักครั้ง ถูกปิดล็อคกุญแจ ติดป้าย “ปิดทำการชั่วคราว” ถูกปล่อยทิ้งปกคลุมไปด้วยหญ้า ไร้การดูแล จนเกิดกระแสวิพากษ์วิจารณ์และแชร์ต่ออย่างกว้างขวางนั้นคืบหน้าเมื่อวันที่ 4 พ.ย. นายวิรุฬห์ สิทธิวงศ์ นายอำเภอภูซาง เปิดเผยว่า ศูนย์บริการนักท่องเที่ยวดังกล่าว อยู่ในเขตความรับผิดชอบของเทศบาลตำบลสบบง ซึ่งโครงการสร้างศูนย์บริการนักท่องเที่ยวฯ ได้อนุมัติให้สร้างตั้งแต่ปี 2558 งบประมาณอยู่ที่ 14 ล้านกว่าบาทจริง โดยผู้อนุมัติโครงการขณะนั้นเป็น รอง ผวจ.พะเยา คนก่อน และตอนนี้อยู่ในช่วงของขั้นตอนการส่งมอบอาคารให้กับทางเทศบาลสบบง ซึ่งเวลานี้ติดปัญหาตรงที่กรมการท่องเที่ยวจะต้องส่งให้กรมธนารักษ์เป็นผู้ตรวจรับ แล้วถึงจะโอนมอบให้ทางเทศบาลสบบงเป็นผู้ดูแลต่อไป ทั้งนี้ในการสร้างศูนย์บริการนักท่องเที่ยวแห่งนี้เป็นเหตุมาจากจะมีข่าวการเปิดด่านชายแดน ไทย-ลาว ที่บ้านฮวก อ.ภูซาง จ.พะเยา จึงทำให้มีการสร้างศูนย์นี้ขึ้นมาเพื่อรองรับการบริการนักท่องเที่ยวที่จะเข้ามาใช้บริการ แต่เวลานี้กลับไม่เป็นอย่างที่ตกลงกันไว้จนมีการเลื่อนการเปิดด่านชายแดนออกไปอย่างไม่มีกำหนด และทำให้ศูนย์บริการนักท่องเที่ยวถูกปล่อยร้างแบบนี้ และยังไม่สามารถดึงงบประมาณออกมาพัฒนาศูนย์บริการแห่งนี้ได้สักที
ทั้งนี้ ทางเทศบาลสบบงจึงได้ร่วมกับทางอำเภอภูซาง พัฒนาศูนย์บริการนักท่องเที่ยวบางส่วนให้เป็นสถานที่ออกกำลังกายของชาวอำเภอภูซาง รวมถึงการจัดกิจกรรมภายในอำเภอด้วย นอกจากนี้อาคารของศูนย์บริการดังกล่าวก่อนหน้านี้เคยให้ทางเจ้าหน้าที่ ตม.เข้ามาใช้อยู่ช่วงหนึ่งด้วย ดังนั้นการจะเปิดศูนย์บริการนักท่องเที่ยวแห่งนี้ได้นั้นต้องรอข่าวการเปิดด่านชายแดนไทย-ลาว ที่บ้านฮวกเสียก่อนและยังต้องทำการส่งมอบอาคารแห่งนี้จากส่วนกลางอีกทางหนึ่งด้วย จึงจะสามารถเปิดให้บริการนักท่องเที่ยวได้ต่อไปในอนาคต.ขอบคุณภาพ เพจปฏิบัติการหมาเฝ้าบ้าน
