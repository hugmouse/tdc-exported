
# सीबीएसई 10वीं 12वीं बोर्ड परीक्षा 2020: अपने स्कूल में होंगी प्रैक्टिकल परीक्षाएं

Published at: **2019-11-06T18:14:53+00:00**

Author: **वरिष्ठ संवाददाता,लखनऊ**

Original: [https://www.livehindustan.com](https://www.livehindustan.com/career/story-cbse-10th-12th-practicle-exam-2020-now-practicles-will-be-organised-in-students-own-schools-2835692.html)

केन्द्रीय माध्यमिक शिक्षा बोर्ड (सीबीएसई) के 10वीं व 12वीं कक्षाओं के छात्र-छात्राओं को अब दूसरे केन्द्र में जाकर प्रयोगात्मक परीक्षा नहीं देनी होगी। बोर्ड ने अब अपने ही स्कूल में प्रयोगात्मक परीक्षा कराने का फैसला किया है। मंगलवार को यह निर्देश जारी किए हैं। गौरतलब है कि यह परीक्षा भी दूसरे परीक्षा केन्द्रों पर कराने जाने की चर्चाएं चल रही थी।
बोर्ड ने साफ किया है कि प्रयोगात्मक परीक्षा और आंतरिक मूल्यांकन आगामी एक जनवरी से सात फरवरी 2020 तक कराना होगा। स्कूल को परीक्षाओं के बाद ऑनलाइन अंक बोर्ड को भेजने होंगे। प्रयोगात्मक परीक्षा और आंतरिक मूल्यांकन के लिए एक आंतरिक और एक बाह्य निरीक्षक होगा। बाह्य निरीक्षक की देखरेख में यह मूल्यांकन होगा। बोर्ड ने साफ किया है कि सात फरवरी के बाद कोई अवसर नहीं मिलेगा।
अंक में नहीं कर सकेंगे सुधार : बोर्ड ने साफ किया है कि मूल्यांकन के बाद बोर्ड की ओर से दिए गए लिंक पर अंक अपलोड करने होंगे। स्कूलों को अंक अपलोड करने में सावधानी बरतने की सलाह दी है। बोर्ड ने कहा है कि एक बार अंक अपलोड करने के बाद उसमें कोई सुधार नहीं कर पाएंगे। 
