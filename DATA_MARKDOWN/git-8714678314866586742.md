
# - Annonsørene gir ikke blaffen

Published at: **2019-11-06T07:19:17+00:00**

Author: **Rune Paulseth**

Original: [Kampanje](https://kampanje.com/markedsforing/2019/11/--annonsorene-gir-ikke-blaffen/)


        - Og tillit er ikke endimensjonalt, skriver Facebook-sjef Rune Paulseth.
      
Kampanjes redaktør Knut Kristian Hauger refser norske annonsører i sin kronikk fra forrige uke. I hans øyne taler annonsørene med to tunger når de sier at de heier på mediehusene, samtidig som de øker investeringene hos Facebook. Sant nok, de siste årene har vært noen tøffe år, men de har også endret oss, og vi investerer et tosifret antall milliarder norske kroner hvert år i å beskytte plattformen vår, annonsører, og brukere fra misbruk av alle slag.
Tillit er noe man gjør seg fortjent til, og etter et turbulent 2018 har dette vært hovedfokuset vårt i alle deler av organisasjonen. Jeg kan forsikre deg om at annonsørene jeg jobber med ikke holder igjen i sine krav til svar når det stormer rundt Facebook. Særlig relatert til kvaliteten på annonseproduktene våre har vi jobbet målrettet og med gode resultater. Når annonsørene sier at de er bekymret for utbredelsen av falske nyheter, og sier at de er bekymret for at deres reklamebudskap havner sammen med upassende innhold, så viser dette også at vi alle har et ansvar og en viktig jobb å gjøre. Det er derfor Facebook i løpet av 2019 har investert flere milliarder i økt trygghet og sikkerhet, både for våre brukere og annonsører. Vi vet derimot også at dette er diskusjoner vi er nødt til å ha løpende med norske annonsører - vi blir aldri ferdige med dette arbeidet.
Annonsørene gir ikke blaffen. De er ute etter gode annonseprodukter. Plattformer som treffer folk der de tilbringer tiden sin og som skaper relevans, interesse, oppleves meningsfylt, og som gir effekt. Jeg er stolt av tilliten som norske annonsører viser oss ved å ta i bruk løsningene vi tilbyr. Vi ser at kombinasjonen av vår transparens på annonser og effekt, kombinert med gode målesystemer for både salg og merkevarebygging, forsterker tilliten og viljen til å investere ytterligere.
Relasjonene vi har bygget med annonsørene og deres partnere handler nettopp om en gjensidig tillit og forståelse for annonsørenes forretningsmål. På tvers av alle merkevarer og bransjer, kommer annonsører til oss med det samme grunnleggende ønsket: de ønsker å være der folk bruker tiden sin, og hvor internettets muligheter utnyttes til deres beste. Det handler ikke om å gi blaffen men om det motsatte; at konstant utvikling og innovasjon er helt nødvendig for å lykkes i det som er forbrukernes foretrukne mediekanaler. Samtidig opererer ikke Facebook i et vakuum. Det finnes et bredt spekter av medieprodukter som stadig utvikles for å fange nordmenns oppmerksomhet. At konkurrerende medietilbud og annonseprodukter utvikles videre heier vi på; det gjør oss alle bedre.
Når Hauger maler et bilde av norske annonsører som opportunistiske, glemmer han at tillit har mer enn én dimensjon. Norske annonsører er også noen av landets største bedrifter med et ansvar overfor eiere og ikke minst ansatte: å drive en lønnsom forretning. Effektiv annonsering er et av flere virkemidler for at disse bedriftene skal nå sine forretningsmål og det krever både at de har tillit til de plattformene de velger å investere i, og at de kan regne med at deres annonsekroner har best mulig effekt.
