
# آمریکا تحریم‌های جدید علیه ایران اعمال کرد

Published at: **2019-11-01T03:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619178/%D8%A2%D9%85%D8%B1%DB%8C%DA%A9%D8%A7-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A7%D8%B9%D9%85%D8%A7%D9%84-%DA%A9%D8%B1%D8%AF)


        وزارت خارجه آمریکا ضمن تمدید معافیت های مربوط به همکاری های صلح آمیز هسته ای با تهران اعلام کرد تحریم‌های جدیدی علیه بخش عمران و مواد مرتبط با فعالیت‌های هسته‌ای، نظامی و موشک بالستیک ایران اعمال کرده است.
      

        آفتاب‌‌نیوز :
      
«مورگان اورتاگوس» سخنگوی وزارت خارجه آمریکا بامداد جمعه در بیانیه‌ای مدعی شد که مایک پمپئو وزیر خارجه آمریکا محدودیت‌های هسته‌ای علیه ایران را با هدف حفظ نظارت بر برنامه هسته‌ای صلح‌آمیز تهران، کاهش خطر اشاعه، مهار توانایی ایران برای کاهش زمان رسیدن به سلاح هسته‌ای و پیشگیری از بازسازی سایت‌هایی با هدف اشاعه، تمدید می‌کند.
به گفته اورتاگوس، وزیر خارجه آمریکا همزمان با تمدید محدودیت‌های هسته‌ای، دو تصمیم دیگر نیز گرفته که در ارتباط با فصل 1245 از «قانون آزادی و تقابل با اشاعه ایران» مصوب سال 2012 است.
پمپئو در این دو تصمیم، بخش عمران ایران که به ادعای وی به صورت مستقیم یا غیرمستقیم توسط سپاه پاسداران انقلاب اسلامی کنترل می‌شود و چهار ماده راهبردی خاص که در ارتباط با برنامه‌های هسته‌ای، نظامی و موشک بالستیک ایران به کار می‌رود را تحت این قانون شناسایی کرده که به معنای تحریم این دو بخش است.
وزارت خارجه آمریکا مدعی شده است که واشنگتن با این تحریم‌ها توانایی بیشتری برای پیشگیری از دسترسی سپاه پاسداران انقلاب اسلامی و بخش عمرانی و برنامه‌های اشاعه [تسلیحاتی] آن به مواد راهبردی خواهد داشت.
این بیانیه همچنین ادعا کرده است: آمریکا به مذاکره برای اعمال محدودیت‌های دائمی بر برنامه هسته‌ای ایران با هدف پیشگیری از دسترسی آن به سلاح هسته‌ای و همچنین استفاده از همه ابرازهای دیپلماتیک و اقتصادی برای مهار فعالیت‌های بی‌ثبات کننده ایران پایبند است.
دونالد ترامپ رئیس جمهوری آمریکا اردیبهشت سال گذشته از برجام خارج شد و تحریم‌هایی که طبق این توافق برداشته شده بود، علیه ملت ایران بازگرداند.
دولت آمریکا همچنین تحریم‌های دیگری علیه ایران وضع کرده است. اقدام دولت ترامپ با مخالفت‌های گسترده‌ جهانی مواجه شد.
اروپایی‌ها هرچند وعده داده بودند زمینه را برای همکاری شرکت‌های خود با ایران و حفاظت از آنها در برابر تحریم‌های آمریکا فراهم می‌کنند، اما هنوز نتوانسته‌اند به تعهدات خود در قبال برجام عمل کنند.
از همین رو، ایران در سه گام تعهدات خود را در برجام کاهش داده است. «سیدعباس موسوی» سخنگوی وزارت امور خارجه ایران گفت: گام چهارم طراحی شده است. برخی موارد که از سوی سازمان انرژی اتمی اعلام شد، شامل همین مسائل است. موارد دیگری هم است که در مرحله تصمیم‌گیری است. امیدواریم کار به مرحله چهارم نکشد و شاهد قدم و تحولات ویژه‌ای از سوی کشورهای باقی‌مانده در برجام باشیم وگرنه ایران آماده برداشتن گام چهارم است.
