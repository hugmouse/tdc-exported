
# 'อาเซียน-อินเดีย'ชื่นมื่น ถกทิศทางเพิ่มมูลค่าการค้าปี 65

Published at: **2019-11-03T06:32:00+00:00**

Author: ****

Original: [เดลินิวส์](https://www.dailynews.co.th/politics/739787)


        อาเซียน-อินเดีย ถกกำหนดทิศทางร่วมมือผลักดันหลายมิติ ย้ำร่วมกันต่อต้านก่อการร้าย-ปัญหาอาชญากรรมข้ามชาติ เพิ่มมูลค่าการค้า 6 ล้านๆปี 65
      
เมื่อวันที่ 3 พ.ย. ที่อาคารอิมแพค ฟอรั่ม เมืองทองธานี ได้มีการประชุมสุดยอดอาเซียน-อินเดีย ครั้งที่ 16 ซึ่งมีพล.อ.ประยุทธ์ จันทร์โอชา นายกรัฐมนตรีและรมว.กลาโหม และนายนเรนทร โมที นายกรัฐมนตรีอินเดีย ทำหน้าที่ประธานร่วมในการประชุมสุดยอดอาเซียน-อินเดีย ครั้งที่ 16 ภายหลังเสร็จสิ้นโดยนางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยภายหลังการประชุมฯว่า การประชุมดังกล่าวจัดขึ้น เพื่อทบทวนความร่วมมือในกรอบอาเซียน-อินเดียในมิติการเมืองความมั่นคง เศรษฐกิจ สังคมและวัฒนธรรมในรอบปีที่ผ่านมา รวมทั้งเพื่อร่วมกันกำหนดทิศทางของความสัมพันธ์อาเซียน-อินเดียในอนาคต ในนามอาเซียนนายกรัฐมนตรีกล่าวชื่นชม อินเดียถือเป็นมิตรประเทศที่ใกล้ชิดของภูมิภาคเอเชียตะวันออกเฉียงใต้ และเป็นหุ้นส่วนทางยุทธศาสตร์ และอาเซียนยินดีที่นายกรัฐมนตรีอินเดียให้ความสำคัญกับอาเซียน
 นางนฤมล กล่าวต่อว่า ด้านความมั่นคงย้ำถึงความร่วมมือกันต่อต้านการก่อการร้าย แนวคิดสุดโต่งที่นิยมความรุนแรง อาชญากรรมข้ามชาติและความร่วมมือด้านความมั่นคงทางไซเบอร์ ด้านการค้าการลงทุน เน้นย้ำความพยายามเพื่อเพิ่มมูลค่าการค้าและการลงทุนระหว่างกันให้บรรลุ 2 แสนล้านดอลลาร์สหรัฐ (6 ล้านล้านบาท) ภายในปี 2565 โดยใช้ประโยชน์จากเขตการค้าเสรีอาเซียน-อินเดีย (AIFTA) ในการนี้ ไทยยินดีที่ได้ริเริ่มการทบทวนความตกลงการค้าสินค้าอาเซียน-อินเดีย (AITIGA) เพื่อทำให้ความตกลงเขตการค้าเสรีอาเซียน-อินเดียสามารถใช้ประโยชน์ได้สะดวกและง่ายในทางปฏิบัติและพร้อมเน้นย้ำความสำคัญในการบูรณาการเศรษฐกิจในภูมิภาคผ่านการสรุปการเจรจาความตกลงหุ้นส่วนทางเศรษฐีระดับดับภูมิภาค (RECPT)ภายในปี้นี้
นางนฤมล กล่าวอีกว่า ขณะที่ด้านวัฒนธรรม ชื่นชมความพยายามของอินเดียในการสนับสนุนความเชื่อมโยงระหว่างประชาชนกับประชาชนและความเชื่อมโยงระหว่างอาเซียนและอินเดียให้แน่นแฟ้น ทั้งนี้ในตอนท้าย นายกรัฐมนตรีแสดงความขอบคุณอินเดียในฐานะหุ้นส่วนยุทธศาสตร์ที่สำคัญของอาเซียน และให้การสนับสนุนไทยและอาเซียนมาโดยตลอด โดยเชื่อมั่นว่าความสัมพันธ์ระหว่างกันจะพัฒนาในมิติที่หลากหลายเพื่อความเจริญรุ่งเรืองของทั้งสองภูมิภาคร่วมกัน.  
