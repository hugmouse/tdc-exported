
# ലേഡി സൂപ്പര്‍സ്റ്റാര്‍ പദവി തിരിച്ചു പിടിക്കാന്‍ അനുഷ്‌ക; 'നിശബ്ദം' ടീസറിന് മികച്ച പ്രതികരണം

Published at: **2019-11-07T15:47:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/anushka-shetty-to-come-back-after-a-shoert-break123.html)

ബാഹുബലി എന്ന ബ്രഹ്മാണ്ഡ ചിത്രത്തിലൂടെ ആരാധകരുടെ മനസ്സില്‍ ഇടം നേടിയ അനുഷ്‌ക ഷെട്ടി ബിഗ്‌സ്‌ക്രീനിലേക്ക് വന്നിട്ട് നാളുകളായി. ബാഹുബലിക്ക് ശേഷം ബാഗ്മതി എന്ന സിനിമ മാത്രമാണ് അനുഷ്‌കയുടേതായി പുറത്തിറങ്ങിയ ചിത്രം. നടി ഇന്‍ഡസ്ട്രിയില്‍ നിന്നും ഔട്ടായി , അഭിനയം നിര്‍ത്തി എന്നൊക്കെയായിരുന്നു ഇതേചൊല്ലി വന്ന ഊഹാപോഹങ്ങള്‍. സഹപ്രവര്‍ത്തകരായ നയന്‍താരയും,തൃഷയും സമന്തയുമെല്ലാം ഹിറ്റുകള്‍ സൃഷ്ടിച്ചുകൊണ്ടിരുന്നപ്പോഴും അനുഷ്‌കയെ എവിടെയും കണ്ടിരുന്നില്ല.ഇപ്പോഴിതാ ഇടവേള അവസാനിപ്പിച്ച് പുതിയ ചിത്രവുമായി എത്തിയിരിക്കുകാണ് അനുഷ്‌ക ഷെട്ടി.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
‘നിശബ്ദം’ എന്നു പേരിട്ടിരിക്കുന്ന തെലുഗു ചിത്രമാണ് അനുഷ്‌കയുടെ റിലീസ് ചെയ്യാനിരിക്കുന്ന സിനിമ. മാധവനാണ് ചിത്രത്തില്‍ നായകനായെത്തുന്നത്. അനുഷ്‌കയുടെ പിറന്നാള്‍ ദിനമായ ഇന്നലെ ഇറങ്ങിയ ചിത്രത്തിന്റെ ടീസറിന് മികച്ച പ്രതികരണമാണ് ലഭിച്ചു കൊണ്ടിരിക്കുന്നത്. ത്രില്ലര്‍ മോഡിലൊരുക്കിയ ചിത്രത്തില്‍ സംസാര ശേഷിയില്ലാത്ത യുവതിയായാണ് അനുഷ്‌ക എത്തുന്നത്. ഹോളിവുഡ് നടന്‍ മൈക്കല്‍ മാഡ്‌സണ്‍ ചിത്രത്തില്‍ ഒരു പ്രധാന കഥാപാത്രത്തെ അവതരിപ്പിക്കുന്നുണ്ട്. ഒപ്പം നടി അജ്ഞലിയും ചിത്രത്തിലുണ്ട്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
സാക്ഷി എന്നാണ് അനുഷ്‌കയുടെ കഥാപാത്രത്തിന്റെ പേര്. ആന്റണി എന്ന കഥാപാത്രമായാണ് മാധവന്‍ എത്തുന്നത്. ഇരു കഥാപാത്രങ്ങളും അവധിക്കാലം ചെലവഴിക്കാനായി എത്തുന്ന ബംഗ്ലാവില്‍ നടക്കുന്ന ദുരൂഹ സംഭവങ്ങളാണ് ചിത്രത്തിന്റെ ഇതി വൃത്തം. തെലുഗു, തമിഴ് എന്നീ ഭാഷകള്‍ക്കു പുറമെ മലയാളത്തിലും ഹിന്ദിയിലും ചിത്രം റിലീസ് ചെയ്യും. അടുത്ത വര്‍ഷം ആദ്യമായിരിക്കും ചിത്രത്തിന്റെ റിലീസ്.ഹേമന്ത് മധുകാര്‍ ആണ് ചിത്രത്തിന്റെ സംവിധാനം. കൊണ വെങ്കട്ട് ആണ് ചിത്രം നിര്‍മിക്കുന്നത്.
