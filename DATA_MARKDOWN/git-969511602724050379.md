
# Aplicaţia Clever va deveni în următoarele luni Free Now, platformă prezentă în ţări europene

Published at: **2019-11-04T00:00:00+00:00**

Author: **Roxana Rosu**

Original: [BusinessMagazin](https://www.businessmagazin.ro/actualitate/aplicatia-clever-va-deveni-in-urmatoarele-luni-free-now-platforma-prezenta-in-tari-europene-18537601)

Aplicaţia Clever, care asigură servicii de transport alternativ şi taxi, va deveni în următoare luni Free Now, parte din grupul internaţional de mobilitate urbană Now, lansat de Daimler şi BMW în luna februarie a acestui an.
Aplicaţia Clever, care asigură servicii de transport alternativ şi taxi, va deveni în următoare luni Free Now, parte din grupul internaţional de mobilitate urbană Now, lansat de Daimler şi BMW în luna februarie a acestui an.
Schimbarea va permite pasagerilor din România să folosească o singură aplicaţie pentru a găsi soluţii de transport, în regim de taxi sau transport alternativ, în România şi în peste 100 de oraşe din nouă ţări europene în care grupul operează - Germania, Marea Britanie, Irlanda, Spania, Portugalia, Italia, Polonia, Austria şi Suedia.
Prima etapă a lansării Free Now în România va începe prin înrolarea şoferilor Clever existenţi din Bucureşti în noua aplicaţie, urmând ca într-o etapă ulterioară să aibă loc şi migrarea în alte oraşe în care Clever operează.
Aplicaţia va fi în curând disponibilă şi pentru pasageri, care trebuie să o descarce din magazinele de aplicaţii ale Apple şi Google după lansarea oficială. Ulterior, aplicaţia Clever va continua să fie operaţională pentru o perioadă de timp, după care va fi înlocuită complet de noua aplicaţie Free Now.
Clever Taxi a fost fondată de Mihai Rotaru şi Alex Dumitru în 2010 şi a fost achiziţionată de mytaxi, divizie a gru­pu­lui german Daimler în 2017, pen­tru o su­mă de peste 10 mil. euro.
„Clever devine parte din cel mai important grup de soluţii de mobilitate din Europa, o etapă care va genera beneficii majore tuturor pasagerilor şi şoferilor noştri. Primul pas strategic în direcţia transformării aplicaţiei într-o platformă multimodală a fost realizat în luna ianuarie a acestui an, prin lansarea serviciului de transport alternativ CleverGO. Migrarea către FREE NOW este un capitol important în demersul nostru de a oferi o gamă completă de servicii de mobilitate într-o singură aplicaţie. Cu FREE NOW, pasagerii români vor putea să folosească aceeaşi aplicaţie de e-hailling oriunde în Europa. Numai în 2019, Clever a transportat peste un milion de pasageri în România, fiind cea mai descărcată aplicaţie din industrie la nivel naţional”, a declarat Andrei Frunză, CEO Clever / FREE NOW România.
El a adăugat că firma va continua să investească în dezvoltarea soluţiilor de transport,  fie pe zona de taxi, fie de transport alternativ, reglementat recent în România.
Free Now face parte din grupul NOW rezultat din fuziunea serviciilor de mobilitate urbană ale BMW şi Daimler.
Celelalte verticale de business ale grupului, pe plan internaţional, sunt Share Now- serviciu de închiriere maşini direct de pe stradă, care permite clienţilor să închirieze şi să plătească pentru vehicule cu ajutorul smartphone-ului, oriunde şi oricând, Park Now - serviciu de parcare digitală prin care utilizatorii pot găsi cele mai bune soluţii pentru parcare, pot rezerva un loc şi pot gestiona timpul de parcare, având inclusiv posibilitatea să plătească electronic pentru locul de parcare ocupat, Charge Now - serviciu destinat şoferilor de maşini electrice care oferă localizare simplă şi rapidă a punctelor de încărcare electrică şi plată prin aplicaţie şi Reach Now - aplicaţie multimodală pentru servicii de transport.
„Este un pas important în strategia noastră de extindere a portofoliului internaţional de soluţii dedicate celor 14 milioane de pasageri existenţi la nivel european. Astfel, ei vor putea folosi aplicaţia lor FREE NOW şi în România, ceea ce înseamnă potenţial de creştere a cererii pentru şoferii români. Pentru noi, FREE NOW înseamnă libertate. Libertate de mişcare atât pentru pasageri, cât şi pentru şoferi, fără grijile şi stresul cotidian. Ne dorim ca pasagerii noştri să se bucure de călătoria pe care o fac şi să lase drumul de la punctul A la punctul B în grija noastră. De asemenea, vrem ca şoferii care folosesc aplicaţia noastră să fie siguri că vor avea suficiente comenzi şi venituri pe măsură”, a spus EckartDiepenhorst, CEO al FREE NOW Europa.
Clever este prima aplicaţie de e-hailling din România care permite plata curselor atât cash, cât şi direct din aplicaţie, prin card bancar. Aplicaţia are 30.000 de şoferi înregistraţi, peste 70 de angajaţi şi este prezentă în 20 de oraşe din ţară. În luna iunie 2017, Clever a intrat în grupul Free Now.
Free Now a fost fondată sub numele de MyTaxi în iunie 2009 şi a fost prima aplicaţie de taxi din lume care a stabilit o legătură directă între pasagerii şi şoferii de taxi. În iulie 2019, aplicaţia MyTaxi a devenit Free Now. Cu 14 milioane de pasageri şi peste 100.000 de şoferi, aplicaţia este acum unul dintre cei mai importanţi furnizori de mobilitate urbană din Europa.
Din februarie 2019, Free Now face parte din joint venture-ul dintre BMW şi Daimler şi are o echipă de peste 700 de angajaţi care lucrează în 26 de birouri internaţionale, furnizând servicii în peste 100 de oraşe europene. 
Piaţa locală a platformelor de mobilitate urbană (de tip Uber sau Clever) este estimată la 1.587 milioane de lei, din care piaţa de e-hailing (care include contravaloarea serviciilor de taximetrie generate prin aplicaţiile de mobilitate urbană) este de 706 milioane de lei, iar cea de ride-sharing de 881 milioane de lei. Astfel, piaţa locală de ride-sharing reprezintă 21% din piaţa totală de transport urban privat, iar piaţa totală a platformelor de mobilitate urbana (care include si contravaloarea serviciilor de taximetrie generate prin aplicaţiile de mobilitate urbană) reprezintă 44% din total, facilitând accesul românilor la servicii de transport urban privat şi suplinind o nevoie de mobilitate urbană neadresată de modalităţile tradiţionale de transport urban, conform datelor PwC.
