
# یک کشته براثر توفان در انگلیس

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696471/%DB%8C%DA%A9-%DA%A9%D8%B4%D8%AA%D9%87-%D8%A8%D8%B1%D8%A7%D8%AB%D8%B1-%D8%AA%D9%88%D9%81%D8%A7%D9%86-%D8%AF%D8%B1-%D8%A7%D9%86%DA%AF%D9%84%DB%8C%D8%B3)

وزش شدید باد با سرعت ۱۲۰ کیلومتر در ساعت به همراه ریزش باران که از بامداد شنبه در بیشتر بخش‌های انگلیس آغاز شده است، علاوه بر اینکه سیستم حمل و نقل این کشور را مختل کرده یک قربانی برجای گذاشت.
به گزارش ایرنا دو شرکت کشتیرانی «پی‌انداو: و «دی‌اف‌دی‌اس» اعلام کردند که حرکت کشتی‌ها میان انگلیس و فرانسه به دلیل ناپایدار بودن شرایط دریا به حالت تعلیق درآمده و بندر دوور انگلیس هم تعطیل شده است.
همچنین هفت کشتی مسافربری هم اکنون میان آب‌های انگلیس و فرانسه گرفتار شده و نیروهای کمکی از هر دو کشور برای انتقال آن‌ها در تلاش هستند.
شرکت های «بریتنی فریز»، «کوندور فریز»، «هوورتراول» و «ویت‌لینک» نیز که خدمات کشتی‌رانی میان جزایر انگلیس را ارائه می دهند تمام برنامه های مسافرتی خود را متوقف و به مسافران توصیه کرده اند که پیش از حرکت، با آژانس‌های مسافرتی هماهنگی کنند.
از سویی منابع محلی گزارش دادند که بر اثر شکسته شدن درخت در منطقه دورست واقع در جنوب انگلیس، زن ۶۰ ساله‌ای در خودرو جان باخته است.
قطارهای بین شهری و خطوط هواپیمایی نیز در برخی از بخش های انگلیس به دلیل شدت وزش باد از ارائه خدمات بازماندند.
اداره هواشناسی برای بیشتر مناطق انگلیس هشدار زرد آب‌ و هوایی صادر کرده و هشدار داده است که این وضعیت تا روز یکشنبه ادامه پیدا خواهد کرد.
انگلیس از جمله کشورهایی است که به دلیل وقوع توفان‌های فصلی دریایی، دائماً با بارش شدید باران و سیل‌های مخرب مواجه می‌شود.
دولت و دستگاه‌های ذی‌ربط در انگلیس اگرچه به دلیل اتخاذ تدابیر جدی برای مقابله با این سوانح طبیعی، به میزان قابل‌توجهی تلفات انسانی را کاهش داده‌اند اما بازهم قادر به مقابله با تمامی ابعاد مخرب این سوانح نیستند.
