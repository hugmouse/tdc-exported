
# Borrell demana votar Sánchez per evitar un enfrontament ètnic a Catalunya

Published at: **2019-11-06T19:25:56+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-Josep-Borrell_0_2339166274.html)

El mateix Josep Borrell que fa unes setmanes esquivava el tema català en el seu examen per convertir-se en nou cap de la diplomàcia europea ha entrat aquest dimecres en campanya amb el seu discurs més dur contra l’independentisme. El ministre d’Exteriors en funcions no ha tornat a parlar de “desinfectar” les ferides del Procés, però sí que ha erigit Pedro Sánchez com l’únic capaç de “tancar-les” a través de la “paraula” i la “raó”. Borrell, però, no s'ha quedat aquí, i ha demanat fer possible un govern socialista a per evitar un “enfrontament ètnic” a Catalunya, un enfrontament entre “identitats contraposades”, ha dit. En l’última campanya de les generals, Borrell havia mantingut un perfil baix i només va oferir una tenció als mitjans en què va extremar la moderació. Al PSOE li interessava llavors distanciar-se de PP, Cs i Vox, i la campanya socialista defugia tota estridència que fes trontollar el relat del vot útil contra la triple dreta. De cara al 10-N, en canvi, Borrell és el complement perfecte en l’enduriment del discurs contra l’independentisme de Pedro Sánchez, que busca arreplegar el màxim nombre dels vots que previsiblement perdrà Cs. Les protesta duna trentena de persones de membres dels CDR a l’exterior del Parc Tecnològic del Vallès (Cerdanyola) no han fet més que esperonar aquest el vespre el ministre en funcions, que només pujar a l’escenari ja ha acusat l’independentisme de tenir una actitud “totalitària”. “Facin el favor de no parlar en nom de tots catalans!”, els ha dit.Borrell no s'ha referit directament als CDR, però sí que ha denunciat la “violència extrema i exagerada” que considera que s’ha viscut als carrers de Barcelona en les protestes contra la sentència del Procés. Una violència que no veia des de la “reconversió industrial” dels anys vuitanta, ha destacat. No ha faltat, en aquest sentit, l’efusiu agraïment a les forces i cossos de seguretat –un clàssic als mítings socialistes en aquesta campanya– per haver evitat que la situació vagi a “pitjor”. I tampoc els retrets cap als joves que han fet vaga a les universitats o als que acampen a la Plaça Universitat. “Si aquest país fos una dictadura, a bones hores estarien acampats”, ha dit, aclarint que “afortunadament” ja no vivim en un Estat dictatorial.La categoria de “totalitari”, en canvi, l'ha aplicat diverses vegades en referència a l’independentisme, mentre al seu costat el candidat al Congrés Francisco Aranda definia el ministre com el català amb "més poder" al món. La candidata al Senat Èlia Tortolero, al seu torn, li ha agraïa les seves "lliçons desmuntant l'independentisme". "Ja us agradaria a vosaltres tenir un Borrell a les vostres files", ha dit a la resta de partits, i ha cridat a “recuperar” la Catalunya que “accepta” tothom “independentment del seu cognom” o lloc de procedència. Una suposada intolerància que els socialistes apliquen a parts iguals tant als partits al Govern com a Vox. En els dos últims dies, de fet, les cares visibles del PSC en aquestes eleccions han responsabilitzat l’independentisme del creixement de l’extrema dreta, una acusació que fins ara només havien llançat contra PP i Cs pels seu pactes amb els de Santiago Abascal.
“L’independentisme ha estat una fàbrica de simpatitzants de Vox”, ha afirmat al matí en roda de premsa a l’ACN el president del Senat, Manuel Cruz. El també cap de llista a la cambra ha argumentat que certs “comportaments” poden tenir aquest “efecte indesitjat” pel moviment, de la mateixa manera –ha afegit– que hi pot haver “violència” en resposta a la sentència del Procés malgrat que l’independentisme és “pacífic”. I dimarts Miquel Iceta ja va dir des de Sant Boi de Llobregat que Vox no tindria tant èxit sense el Procés. “Algú creu que hauria pujat tant sense l’embolic que s’ha muntat amb la independència a Catalunya? No”, va reblar. Unes reflexions que busquen visualitzar els socialistes com l’opció moderada però que topen amb la duresa amb què es refereixen a l’independentisme. I aquí Borrell, que tancarà campanya amb Pedro Sánchez a Barcelona, encaixa a la perfecció.

        Manuel Cruz (PSC): "L'independentisme ha estat una fàbrica de simpatitzants de Vox"
      
