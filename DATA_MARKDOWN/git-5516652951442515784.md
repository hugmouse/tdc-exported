
# Στεργία Έψιμου: «Να κάνουμε τη Ρόδο προορισμό με ταυτότητα!»

Published at: **2019-11-03T09:20:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425041/stergia-epsimoy-na-kanoyme-th-rodo-proorismo-me-taytothta)


        “Ομάδα Δράσης” που θα επιτρέψει στη Ρόδο να κάνει το επόμενο βήμα τουριστικής ανάπτυξης και να διαφοροποιηθεί από τον ανταγωνισμό, προτείνει η Διευθύντρια Σπουδών της ANKO ACADEMY. «H Ρόδος καλείται να δημιουργήσει το δικό της μύθο και να γίνει προορισμός με ταυτότητα», δηλώνει στη «Ροδιακή» η κυρία Στεργία Έψιμου, με αφορμή την Ημερίδα για το Destination Marketing που διοργανώνεται το Σάββατο 16 Νοεμβρίου.
      
«Η Ρόδος έχει έναν αδρανή πλούτο που καλούμαστε να ενεργοποιήσουμε», τονίζει η κυρία Έψιμου, εξηγώντας πώς η μυθολογία, η ιστορία, η γαστρονομία και η λαογραφία, μπορούν να δημιουργήσουν νέα τουριστικά προϊόντα που θα αναβαθμίσουν τη διαμονή των επισκεπτών και «θα δημιουργήσουν νέα περιθώρια ανάπτυξης για την οικονομία της Ρόδου».
Από τη σκοπιά ενός εκπαιδευτικού φορέα με εμπειρία στο χώρο των τουριστικών επαγγελμάτων, από την πλευρά ενός ανθρώπου που βρίσκεται σε συνεχή επαφή με τους ανθρώπους του τουρισμού και τις εξελίξεις στον κλάδο, σε τι σημείο εκτιμάτε ότι βρίσκεται το τουριστικό προϊόν της Ρόδου σήμερα;
«Η Ρόδος είναι ένας τουριστικός προορισμός που δεν έχει δείξει ακόμη τη δυναμική του. Μετά από 60 χρόνια ανοδικής πορείας, με βασικό τουριστικό προϊόν το «ήλιος και θάλασσα», η Ρόδος έφτασε στην κορύφωση της καμπύλης ζήτησης και ήδη από τη φετινή σεζόν άρχισε να γίνεται εμφανής μια συγκρατημένη κάθοδος.
»Το νησί διαθέτει όλα τα εχέγγυα για να αναγεννηθεί σε ένα εξαιρετικό προορισμό με μακροχρόνιο ορίζοντα επιτυχίας. Διαθέτει ξενοδοχειακές εγκαταστάσεις μοναδικές σε αρχιτεκτονική και διακόσμηση, ανθρώπους με κατάρτιση στον τουρισμό, managers με ακαδημαϊκή μόρφωση και μεγάλη εμπειρία. Ανθρώπινο δυναμικό που βελτιώνεται διαρκώς, μέσα από προγράμματα δια βίου μάθηση. Βέβαια, στην παγκόσμια τουριστική αγορά, όλα αυτά θεωρούνται δεδομένα».
«Ας επενδύσουμε στον ανεκμετάλλευτο πλούτο του νησιού μας»
Αν προσφέρει ήδη αυτές τις ποιοτικές υπηρεσίες διαμονής και έχει τους επαγγελματίες που περιγράφετε, τι εννοείτε όταν λέτε ότι δεν έχει δείξει ακόμη τη δυναμική της ως προορισμός;«Τα στοιχεία που σας ανέφερα, οι ξενοδοχειακές μονάδες που καλύπτουν όλες τις απαιτήσεις, το ανθρώπινο δυναμικό, το μοντέλο «ήλιος και θάλασσα», που συνθέτουν το μίγμα τουριστικού προϊόντος της Ρόδου, είναι στοιχεία, που λίγο ως πολύ, τα προσφέρουν οι περισσότεροι ανταγωνιστικοί προορισμοί του εξωτερικού. Δεν είναι πλέον μοναδικά. Η πρόκληση είναι να αξιοποιήσουμε τη γνώση και την εμπειρία που έχουμε αποκτήσει, για να δημιουργήσουμε νέα τουριστικά προϊόντα που θα μας κάνουν να ξεχωρίσουμε. Με άλλα λόγια, η Ρόδος καλείται να δημιουργήσει το δικό της μύθο και να γίνει προορισμός με ταυτότητα!
»Θα τολμούσα να πω ότι η Ρόδος έχει έναν αδρανή πλούτο που καλούμαστε να ενεργοποιήσουμε. Η μυθολογία, η ιστορία, η γαστρονομία, η λαογραφία, οι φυσικές ομορφιές του τόπου μας, είναι στοιχεία πάνω στα οποία μπορούμε να «χτίσουμε», δημιουργώντας νέες προτάσεις για τους επισκέπτες μας, νέα τουριστικά προϊόντα που θα αναβαθμίσουν τη διαμονή τους στον τόπο μας και θα δημιουργήσουν νέα περιθώρια ανάπτυξης για την οικονομία της Ρόδου. Εναλλακτικές περιηγήσεις, θεματικά μουσεία, χώροι προσομοίωσης και τρισδιάστατες προβολές, αναβίωση εθίμων, αναπαραστάσεις μαχών ή άλλων ιστορικών γεγονότων, θα προσφέρουν στους επισκέπτες μας εμπειρίες, εικόνες, γνώσεις, μοναδικές προτάσεις βιωματικού τουρισμού. Μια τέτοια προσέγγιση, πιστεύω ότι θα αναβαθμίσει το συνολικό τουριστικό προϊόν του τόπου μας, εμπλέκοντας τον επισκέπτη σε μια ξεχωριστή τουριστική περιπέτεια που δεν θα προσφέρει μόνο ένα ωραίο δείπνο, ή ένα spa, ή ένα εξαιρετικό δωμάτιο με Jacuzzi και απαράμιλλη θέα, αλλά και αναμνήσεις. Μοναδικές εμπειρίες, αυθεντικές, με δράση και επαφή με την πραγματική ζωή και τους ντόπιους».
Λέτε δηλαδή να βάλουμε τη φαντασία μας να δουλέψει…«…Και να τολμήσουμε, να καινοτομήσουμε, να διαφοροποιηθούμε από τους άλλους. Να πάρουμε τον Κολοσσό της Ρόδου, το Μεσαιωνικό Κάστρο, την Κοιλάδα με τις πεταλούδες, τις Επτά Πηγές, το κάστρο της Λίνδου, να πάρουμε τα μνημεία, τις παραδόσεις, τους μύθους και τα παραμύθια μας, να πάρουμε αυτόν τον ανεξάντλητο και ανεκμετάλλευτο πλούτο του νησιού μας και να επενδύσουμε επιχειρηματικά σε αυτόν, δημιουργώντας ένα συνολικό προϊόν που δεν θα αντιγράφεται!»
Να ρισκάρουμε σε κάτι άγνωστο και μάλιστα μετά από μια τέτοια περίοδο κρίσης;«Δεν είναι ρίσκο, είναι επένδυση. Δεν είναι άγνωστα όλα αυτά, στο εξωτερικό συνθέτουν τα νέα τουριστικά trends. Και όσον αφορά την κρίση, ας τη δούμε ως ευκαιρία για βελτιώσεις και όχι για αναβολές και μεμψιμοιρίες. Γνωρίζω, βέβαια, ότι αυτά που περιγράφω ακούγονται δύσκολα, και εγώ η ίδια ως επιχειρηματίας, δεν θα μπορούσα εύκολα να δημιουργήσω μόνη μου, για παράδειγμα, ένα παρατηρητήριο στην Κοιλάδα των πεταλούδων, με προσομοιωτές υψηλής τεχνολογίας, εστιατόρια και μαγαζιά με σουβενίρ ειδικά σχεδιασμένα για την πεταλούδα και ποιος ξέρει τι άλλο. Αυτή είναι η πρόκληση! Να συνεργαστούμε, να καινοτομήσουμε και να αναζητήσουμε το διαφορετικό. Να διαμορφώσουμε μια «ζωντανή» τουριστική πρόταση που θα εξελίσσεται και θα βελτιώνεται συνεχώς. Ο Όμηρος έλεγε «Να πάτε σε τόπους όπου οι άνθρωποι δεν έφαγαν ποτέ αλάτι, Να πάτε σε τόπους όπου οι άνθρωποι πίστευαν πως τα πανιά των πλοίων είναι φτερά πουλιών».
Βέβαια υπάρχει και ο ανταγωνισμός... και δεν εννοώ μόνο τα υπόλοιπα ελληνικά νησιά, αλλά και τους ξένους προορισμούς που ενδεχομένως να είναι πιο ελκυστικοί για τους διεθνείς επισκέπτες της Ρόδου, που φαντάζομαι ότι είναι και ο στόχος.«Ο ανταγωνισμός μας οδηγεί σήμερα να συζητάμε για την ανάγκη διαχείρισης του προορισμού Ρόδος, για την αναγέννηση του τουριστικού προϊόντος που προφέρει και την πρόκληση της διαφοροποίησης.
»Το θετικό είναι πως οι φορείς, οι επιχειρηματίες και το σύνολο της ροδιακής κοινωνίας έχουν πλέον συνειδητοποιήσει την ανάγκη για αλλαγή. Η πρόσφατη παρουσίαση των αποτελεσμάτων της έρευνας που διεξήγαγε η EBRD στη Ρόδο, μας έστειλε το μήνυμα της γήρανσης του υφιστάμενου τουριστικού προϊόντος, αναδεικνύοντας τις ευκαιρίες που διαμορφώνει ο τουρισμός εμπειρίας. Ε, ας περάσουμε από τη θεωρία στην πράξη! Ας κάνουμε το επόμενο βήμα και να αξιοποιήσουμε τη μελέτη αυτή, εφαρμόζοντας σύγχρονες προτάσεις και μεθόδους. Η δημιουργία ενός φορέα υλοποίησης που θα ενεργοποιεί την αγορά, ευέλικτου, δραστήριου, που όχι μόνο θα αξιοποιεί αλλά και θα εξάγει τον πλούτο αυτό της Ρόδου για τον οποίο σας μίλησα, θεωρώ ότι είναι επιτακτική.
»Ήδη με πρωτοβουλία των τοπικών Αρχών, της Περιφέρειας, του Δήμου, του Συλλόγου Διευθυντών Ξενοδοχείων και άλλων φορέων, ξεκίνησε μια συζήτηση για τη δημιουργία ενός τέτοιου φορέα. Η συνεργασία και η ταχύτητα υλοποίησης, θα παίξουν ρόλο στο τελικό αποτέλεσμα».
Αυτό απαιτεί όμως πρωτοβουλία, προσπάθεια, δουλειά και αυτό που είπατε πριν λίγο, συνεργασία όλων. Μπορεί να γίνει κάτι τέτοιο στην Ελλάδα;«Ναι, στη Ρόδο μπορεί! Το πιστεύω γιατί γνωρίζω τους ανθρώπους και βλέπω τον μεθοδικό τρόπο με τον οποίο εργάζονται για τις επιχειρήσεις τους. Άρα, γιατί να μη συνεργαστούμε και να μη δουλέψουμε με τον ίδιο ζήλο και την ίδια μεθοδικότητα και για τον τόπο μας, τον τόπο όπου βρίσκεται η επιχείρηση και η ζωή μας; Είναι πρόκληση!
»Εμείς θα δώσουμε το «παρών» σε μια τέτοια προσπάθεια, μέσα από το πεδίο της γνώσης. Η ΑΝΚΟ, είναι μια σχολή με ιστορία στον τουρισμό. Με τη στήριξη του Επιμελητηρίου Δωδεκανήσου, θα κάνουμε ένα βήμα, διοργανώνοντας το Σάββατο 16 Νοεμβρίου, μια Ημερίδα για το Destination Marketing. Οι προσκεκλημένοι εισηγητές είναι experts του τουρισμού, του μάρκετινγκ και της επικοινωνίας και θα μας μεταφέρουν τις τάσεις που επικρατούν διεθνώς.
»Πιστεύουμε ότι η Ημερίδα αυτή θα αποτελέσει μία αφορμή για να ανοίξουμε την κουβέντα και γιατί όχι να δώσουμε το έναυσμα για την ανάληψη μιας πρωτοβουλίας, που θα οδηγήσει στη δημιουργία μιας “Ομάδας Δράσης”, μιας “Task Force” με ιδιώτες, τοπικές Αρχές, επαγγελματικούς φορείς και δημιουργικούς πολίτες, που θα λειτουργήσει ως φορέας υλοποίησης αυτού του στόχου. Δεν πρέπει να το δούμε απλώς ως μια ιδέα. Αλλά ως ένα κοινό όραμα που θα επιτρέψει στη Ρόδο να κάνει το επόμενο βήμα τουριστικής ανάπτυξης».
«Μια Ομάδα Δράσης θα επιτρέψει στη Ρόδο να κάνει το επόμενο βήμα τουριστικής ανάπτυξης»
