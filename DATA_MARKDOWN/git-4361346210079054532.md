
# 
        Városi legenda – Békák pislognak a miskolci kocsonyából
      

Published at: **2019-11-04T08:30:00+00:00**

Author: **H. N. Zs.**

Original: [www.borsonline.hu](http://www.borsonline.hu/aktualis/varosi-legenda-bekak-pislognak-a-miskolci-kocsonyabol/185796)


        Ha egy étteremben valakinek a tányérjából egy pislogó szempár nézne vissza, alighanem lenne nemulass. Sőt! Sokan hanyatt-homlok menekülnének. Bezzeg a miskolciak! A kocsonyában pislogó békával igazi hagyományt teremtettek. 
        Ha egy étteremben valakinek a tányérjából egy pislogó szempár nézne vissza, alighanem lenne nemulass. Sőt! Sokan hanyatt-homlok menekülnének. Bezzeg a miskolciak! A kocsonyában pislogó békával igazi hagyományt teremtettek.
      
Azzal, hogy vasárnap minden család átállította otthon a faliórát, végérvényesen kezdetét vette a téli időszámítás és a kocsonyaszezon. A miskolci kocsonya legendája a 19. században indult útjára, amikor a családok a kocsonyát nemcsak saját részre készítették, hanem a vásáron el is adták portéká­jukat.
A pislogó békának több története is fennmaradt. Egy 1848-as történet szerint az Avas egyik pincéjének előterében egy képviselő kocsonyát evett, mellé bort ivott. A kocsonyát a boroshordók mellett egy téglán fagyasztották, on­nan vette el. Amikor a képviselő a középső, leggusztusosabb húsdarabot megbökte a villájával, az pislogni kezdett. Megrökönyödve tapasztalta, hogy a ko­csonyába belefagytak a béka végtagjai, ha csak nem a bor kö­dö­sítette el a tekintetét.
Egy 1800-as években történt eset kevésbé végződött vidáman. Egy avasi vendéglős figyelmetlenségből úgy tálalta fel a kocsonyát, hogy abban egy béka üldögélt. A vendéglőst – a hibájáért – addig cukkolták, hogy végső el­ke­seredésében az öngyilkosságba menekült. A Magyar Huszár vendéglőben is fennmaradt egy le­genda, miszerint egy tót rendelt kocsonyát, amiben szintén egy béka csücsült. Amikor farkasszemet nézett a húsdarabnak hitt bé­kával, azonnal eldobta az evőeszközét, és kiabálni kezdett. Erre odaszaladt a felszolgáló, és ő is meglátta a pórul járt állatot. Ennek a békának nagy szerencséje volt, hiszen a felszolgáló a tűzhelynél kiolvasztotta és útjára engedte. A kocsonya olyan híres és közkedvelt étel volt, hogy még egy 1970-es tanúkihallgatás jegyzőkönyvébe is bekerült, ugyanis Víg Mária éppen kocsonyát árult a piacon, míg Kőmíves József megpróbálta feltörni házának ajtaját.
– A kocsonyához 1 kiló ve­gyes kocsonyahús szükséges, ami lehet fej, láb, csülök, farok vagy nyelv – kezdi a Borsnak olvasónk, Éva. – A húsokat alaposan megtisztítjuk, megmossuk és sós hideg vízben főzni kezdjük. Fontos, hogy a habját folyamatosan le kell szedni. Körülbelül másfél órát főzzük így, majd hozzáadjuk a két fej vöröshagymát, 4 gerezd fokhagymát, két sárgarépát, két petrezselyemgyökeret, majd húsz szem egész fekete borssal, sóval, paprikával ízesítjük. Ha mindent beletettünk, fedőt teszünk rá, és kis lángon addig főzzük, míg meg nem puhul benne minden.
– Ha készen van, a húsokat kicsontozzuk, és a felkarikázott sárgarépával együtt tányérokba porciózzuk. A levest leszűrjük, és ez­zel a lével töltjük fel a tányérokban lévő adagokat. Ha kész, hideg helyre kell tenni, és hagyni kell kihűlni. Vigyázni kell, hová teszi az ember, mert a macskák előszeretettel lakmároznak belőle. Ha kihűlt, megszórjuk pirospaprikával. A legfinomabb friss kenyérrel és cseresznyepaprikával – zárja Éva.
Persze olvasónk azt is elárulta, hogy ez csak egy recept a sok közül. Mindenki saját ízlésének megfelelően készíti el a kocsonyát. Van, aki csípősen szereti, van, aki füstölt húsokkal. Sokan csirkéből készítik, és létezik belőle zöldséges verzió is.
Már a két világháború között is kocsonyából kikandikáló békák szerepeltek a ké­peslapokon és az em­léktárgyakon. Ma már szinten mindent lehet kapni békával kapcsolatban: hűtőmágnest, plüssfigurát, pólót, baseballsapkát, kulcstartót. A kreatív kocsonyakészítők a tálalásra is nagy hangsúlyt fektetnek, gyakran a kocsonya kész műalkotással ér fel.
A miskolciak fesztivált is szerveztek kedvenc ételük tiszteletére. Ezeken a rendezvényeken emberméretű bé­kák sétálnak a vásári forgatagban, és páratlan mesterművekkel kápráztatják el a közönséget. A miskolci kocsonyafesztivál Miskolc legnépszerűbb rendezvénye. A fesztivál fő célja az volt, hogy a külföldi és belföldi turisták a téli időszakban is látogassák a várost és a régiót. A rendezvényen a régi kereskedőváros hangulata elevenedett meg, ahol lacipecsenyét, miskolci perecet és a híres kocsonyát is lehetett fogyasztani.
2014-től 2019-ig a fesztivál nem került megrendezésre. Az elmúlt években a város a fesztiválhoz hasonló tematikájú farsangot rendezett. A tervek szerint a fesztivált 2020-ban újra életre keltik.
