
# বাংলাদেশেও প্রভাব পড়তে পারে ঘূর্ণিঝড় বুলবুলের

Published at: **2019-11-06T14:09:00+00:00**

Author: ****

Original: [Daily Janakantha](http://www.dailyjanakantha.com/details/article/459056/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%93-%E0%A6%AA%E0%A7%8D%E0%A6%B0%E0%A6%AD%E0%A6%BE%E0%A6%AC-%E0%A6%AA%E0%A7%9C%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87-%E0%A6%98%E0%A7%82%E0%A6%B0%E0%A7%8D%E0%A6%A3%E0%A6%BF%E0%A6%9D%E0%A7%9C-%E0%A6%AC%E0%A7%81%E0%A6%B2%E0%A6%AC%E0%A7%81%E0%A6%B2%E0%A7%87%E0%A6%B0)

অনলাইন ডেস্ক ॥ ঘূর্ণিঝড় ‘কিয়ার’ ও ‘মহা’র রেশ কাটতে না কাটতেই আবার সৃষ্টি হচ্ছে ‘বুলবুল’। ভারতের উত্তর আন্দামান সাগরে ঘনীভূত নিম্নচাপ পরিণত হচ্ছে ঘূর্ণিঝড় বুলবুলে। যেটির প্রভাব বাংলাদেশেও পড়তে পারে বলে জানিয়েছেন আবহাওয়া অধিদপ্তর ।
জানা গেছে পূর্ব-মধ্য বঙ্গোপসাগরে থাকা নিম্নচাপটি গভীর নিম্নচাপে রূপ নিয়েছে। আজ বুধবার সন্ধ্যা বা রাতের দিকে এটি সাইক্লোনে রূপ নিতে পারে। পরে বাংলাদেশ এবং ভারতের ওডিশা ও পশ্চিমবঙ্গ উপকূল অতিক্রম করতে পারে। আবহাওয়া অধিদপ্তর সূত্রে এ তথ্য জানা গেছে।
আবহাওয়া অধিদপ্তরের আগামী ২৪ ঘণ্টার পূর্বাভাসে বলা হয়, পূর্ব-মধ্য বঙ্গোপসাগর ও এর কাছাকাছি এলাকায় থাকা নিম্নচাপটি সামান্য পশ্চিম-উত্তর পশ্চিম দিকে অগ্রসর হয়েছে। সকাল নয়টার দিকে একই এলাকায় থাকা এ নিম্নচাপ গভীর নিম্নচাপে পরিণত হয়েছে। এটি আরও ঘনীভূত হয়ে উত্তর-পশ্চিম দিকে অগ্রসর হয়েছে।
আবহাওয়া অধিদপ্তর বলছে, পরবর্তী ২৪ ঘণ্টায় উপকূলীয় অঞ্চলের দু-একটি জায়গায় হালকা বৃষ্টির সম্ভাবনা আছে। দেশের অন্যত্র আকাশ মেঘলা থাকবে।
আবহাওয়া অধিদপ্তর সূত্র জানায়, সাইক্লোনটি বাংলাদেশ এবং ভারতের পশ্চিমবঙ্গ ও ওড়িশা রাজ্যের উপকূল অতিক্রম করতে পারে।
