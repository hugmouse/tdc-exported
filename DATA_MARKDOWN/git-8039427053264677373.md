
# బీజేపీకి దగ్గరవుతున్న దేవెగౌడ?

Published at: **2019-11-07T15:44:50+00:00**

Author: ****

Original: [Andhrajyothy](https://www.andhrajyothy.com/artical?SID=948855)

ADVT బెంగళూరు : జేడీఎస్ మెళ్లిగా బీజేపీ వైపు మొగ్గుతోందా? అంటే అవుననే అంటున్నాయి రాజకీయ వర్గాలు. బీజేపీతో ఎలాంటి అవగాహనా లేదని మాజీ ప్రధాని దేవెగౌడ స్పష్టం చేసిన ఒక్కరోజులోనే ఆయన మాట మార్చడం ఇందుకు ఉదాహరణ అని రాజకీయ పండితులు పేర్కొంటున్నారు. రాజకీయాల్లో శాశ్వత శత్రువులంటూ ఎవరూ ఉండరని మాజీ ప్రధాని దేవెగౌడ రెండ్రోజుల క్రితం వ్యాఖ్యానించారు. కానీ గురువారం ఒక్కసారిగా మాట మార్చేశారు. రాజకీయాల్లో శాశ్వత శత్రువులు, శాశ్వత మిత్రులంటూ ఎవరూ వుండరని తేల్చి చెప్పారు.  అంతేకాకుండా డిసెంబర్‌లో వచ్చే ఉప ఎన్నికల ఫలితాలు బీజేపీకి వ్యతిరేకంగా వచ్చినా, భయపడాల్సిన పనిలేదని, తామున్నామంటూ పరోక్ష సంకేతాలిచ్చారు. దీంతో జేడీఎస్ బీజేపీవైపు మొగ్గిందని కొందరు రాజకీయ పరిశీలకులు భావిస్తున్నారు. యడియూరప్పను మీరు శత్రువుగా భావిస్తారా? అని ప్రశ్నించగా, యడియూరప్ప నాకు శత్రువా? అని ఎదురు ప్రశ్నించారు. మాజీ సీఎం సిద్దరామయ్య, తానూ చాలా సార్లు విభేదించుకున్నామని, అయినా సరే ప్రభుత్వాన్ని కలిసి నడపలేదా? అని ప్రశ్నించారు. సమయాలు, సందర్భాలు ప్రతీదాన్ని మారుస్తుంటాయని, చివరికి స్నేహితులను కూడా మార్చేస్తాయి అని జవాబిచ్చారు. దీనిపై కాంగ్రెస్ నేతలు భగ్గుమంటున్నారు. కాంగ్రెస్ సీనియర్ నేత సిద్దరామయ్య స్పందిస్తూ.. ఒకవేళ సిద్దరామయ్య బీజేపీతో కలిసి వెళితే సెక్యులర్ భావజాలనికి చెందిన వారు కాదని ప్రకటించారు. ఇక, కేపీసీసీ అధ్యక్షుడు దినేశ్ ఓ అడుగు ముదుకేసి, జేడీఎస్ మతతత్వ పార్టీగా మారిపోయిందని ధ్వజమెత్తారు.  మరోవైపు జేడీఎస్‌లో రోజురోజుకీ వేడి పెరిగిపోతుంది. దేవెగౌడ రాను రానూ బీజేపీకి దగ్గరవుతారమోనని కొందరు సీనియర్లు అనుమానాలు వ్యక్తం చేస్తున్నారు. అంతేకాకుండా డిసెంబర్‌లో వెలువడనున్న ఉప ఎన్నికల ఫలితాలు బీజేపీకి వ్యతిరేకంగా వస్తే, జేడీఎస్ బీజేపీకి సహాయం ఇస్తుందని కూడా కొందరు బలంగా నమ్ముతారు. ఇందుకు ఉదాహరణగా సీఎం యడియూరప్ప, జేడీఎస్ అధినేత దేవెగౌడ సమావేశాన్నే వారు ఉదాహరిస్తున్నారు. అయితే ఈ విషయంపై దేవెగౌడను ప్రశ్నించగా, కలిసింది వాస్తవమే కానీ, ఈ చర్చే రాలేదని, ఇతర విషయాల గూర్చి మాట్లాడుకున్నామని దేవెగౌడ వెల్లడించారు.
