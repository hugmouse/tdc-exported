
# بازار رضا مشهد آتش گرفت

Published at: **2019-11-05T01:03:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619935/%D8%A8%D8%A7%D8%B2%D8%A7%D8%B1-%D8%B1%D8%B6%D8%A7-%D9%85%D8%B4%D9%87%D8%AF-%D8%A2%D8%AA%D8%B4-%DA%AF%D8%B1%D9%81%D8%AA)


        با تلاش آتش نشانان عصر امروز آتش سوزی در بازار رضا (ع) مشهد ‌و همچنین حریق یک مجتمع مسکونی مهار شد.
      

        آفتاب‌‌نیوز :
      
مدیر منطقه چهارم عملیات آتش نشانی مشهد در خصوص آتش سوزی شامگاه دوشنبه در بازار رضای مشهد گفت: یک باب مغازه در انتهای بازار امام رضا (ع) در ضلع جنوبی امروز آتش گرفت.
علیرضا معلم افزود: این آتش سوزی به سرعت مهار و از سرایت آتش به دیگر مغازه‌های این بازار تاریخی جلوگیری شد.
وی با بیان اینکه این حریق تلفات جانی نداشت تصریح کرد: آتش نشانان پس از مهار حریق با استفاده از دمنده‌های قوی هوا محیط را تهویه کردند و علت وقوع این آتش سوزی در دست بررسی است.
نجات پنج نفر از حریق مجتمع مسکونی
افسر نگهبان سازمان آتش نشانی مشهد هم در خصوص آتش سوزی یک مجتمع مسکونی اظهار داشت: این آتش سوزی عصر امروز در این مجتمع ۶ واحدی در بلوار الهیه رخ داد.
سرآتشیار احمد مرندی افزود: یکی از واحدهای این مجتمع دچار آتش سوزی شده بود و دود ناشی از حریق منجر به محبوس شدن پنج نفر از جمله یک مادر و کودک در طبقات بالایی این مجتمع شده بود.
وی ادامه داد: آتش نشانان به سرعت ضمن مهار آتش محبوسان را به محیط امن منتقل کردند و خوشبختانه این حریق تلفات جانی نداشت و علت وقوع آن نیز در دست بررسی است.
هزار و ۳۰۰ آتش نشان در ۴۸ ایستگاه در کلانشهر سه و نیم میلیون نفری مشهد خدمت رسانی می‌کنند.
