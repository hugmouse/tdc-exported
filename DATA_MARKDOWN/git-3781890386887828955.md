
# 'ทร.'ฮึดสู้!โต้บ.ธนโฮลดิ้งยื่นซองช้า ชี้คืนสิทธิจะทำลายระบบจัดซื้อรัฐ

Published at: **2019-11-07T10:21:00+00:00**

Author: ****

Original: [เดลินิวส์](https://www.dailynews.co.th/politics/740509)


        'ทร.'โต้เดือด'บ.ธนโฮลดิ้ง'ปมประมูลพัฒนาสนามบินอู่ตะเภา แจงหากศาลปกครองสูงสุดคืนสิทธิเข้าประมูล เท่ากับทำลายระบบจัดซื้อจัดจ้างภาครัฐ-สร้างค่านิยมทำผิดกฎ ร้องขอให้นำเรื่องเข้าที่ประชุมใหญ่ตุลาการศาลปกครองชี้ขาด ด้านตุลาการผู้แถลงคดีเสนอคืนสิทธิ  เหตุกระบวนตรวจรับเอกสารไม่ชัดเจนตั้งแต่ต้น
      
เมื่อวันที่ 7 พ.ย. ศาลปกครองสูงสุดได้ออกนั่งบัลลังก์พิจารณาคดีครั้งแรกในคดีที่บริษัทธนโฮลดิ้ง จำกัด ซึ่งเป็นบริษัทในเครือซีพี กับพวก รวม 5 ราย ยื่นฟ้องคณะกรรมการคัดเลือกของโครงการพัฒนาสนามบินอู่ตะเภา และเมืองการบินภาคตะวันออก กรณีมีมติไม่รับซองข้อเสนอด้านแผนธุรกิจ และด้านราคาในการยื่นข้อเสนอประมูลก่อสร้างโครงการดังกล่าวเนื่องจากเห็นว่าบริษัทธนโฮลดิ้ง จำกัดกับพวก มายื่นเกินเวลาที่กำหนด หลังจากที่ก่อนหน้านี้ศาลปกครองชั้นต้นได้มีพิพากษาให้ยกฟ้อง และบริษัทธนโฮลดิ้ง จำกัดกับพวกได้ยื่นอุทธรณ์ต่อศาลปกครองสูงสุดและศาลปกครองสูงสุดได้มีคำสั่งคุ้มครองชั่วคราวให้คณะกรรมการคัดเลือกฯ รับพิจารณาข้อเสนอด้านแผนธุรกิจและด้านราคาของ บริษัทธนโฮลดิ้ง จำกัดกับพวกไว้ก่อนจนกว่าศาลจะมีคำพิพากษา โดยการออกนั่งพิจารณาครั้งนี้องค์คณะระบุว่าเป็นการพิจารณาคดีแบบเร่งด่วนตามนโยบายของศาลปกครองสูงสุดเนื่องจากเห็นว่าเป็นคดีสำคัญซึ่งศาลอ่านข้อเท็จจริงของคดีให้คู่กรณีทราบและเปิดโอกาสให้คู่กรณีได้แถลงสรุปปิดคดีเพิ่มเติมจากที่ได้แถลงเป็นเอกสารมาก่อนแล้วโดย น.ส.ปะราลี  เตชะจงจินตนา ผู้ได้รับมอบอำนาจจากบริษัทธนโฮลดิ้ง จำกัด แถลงว่า สถานที่ยื่นข้อเสนอที่มีการกำหนดในเอกสารการคัดเลือกเอกชนของโครงการนี้ หรือ RFP ระบุชัดเจนว่าเป็นห้องรับรองกองบัญชาการกองทัพเรือ ไม่ใช่จุดลงทะเบียน ตามที่มีการนำมาอ้างและตัดสิทธิการยื่นข้อเสนอ ซึ่งโครงการนี้มีผู้ร่วมยื่นซองจำนวนมาก จึงมีการทยอยนำเอกสารมาทุกราย ซึ่ง ณ เวลา 16.45 น. ที่บริษัทธนโฮลดิ้งจำกัดกับพวก ได้เข้ายื่นเอกสารต่อคณะกรรมการคัดเลือกฯนั้น มีเอกสารครบถ้วนทุกรายการ และคณะกรรมการได้ตรวจรับไว้ทั้งหมด คณะกรรมการคัดเลือกฯ จึงมีหน้าที่ต้องพิจารณาข้อเสนอทั้งหมด และหากศาลมีคำสั่งเพิกถอนมติของคณะกรรมการคัดเลือกฯที่ตัดสิทธิบริษัทธนโฮลดิ้งจำกัดกับพวก ก็ไมได้ทำให้เกิดการแข่งขันที่ไม่เป็นธรรม ตรงกันข้ามจะทำให้รัฐได้รับประโยชน์สูงสุด ทำให้คณะกรรมการคัดเลือกสามารถพิจารณาข้อเสนอของเอกชนทุกรายได้อย่าครบถ้วน สมกับเจตนารมณ์ในการเปิดประมูลครั้งนี้ด้าน พล.ร.ต. เกริกไชย วจนานนท์  เลขานุการคณะกรรมการคัดเลือก แถลงแย้งว่า จุดลงทะเบียนบริเวณห้องรับรองกองบัญชาการกองทัพเรือ ถือเป็นส่วนหนึ่งของสถานที่ยื่นข้อเสนอที่คณะกรรมการคัดเลือกฯ กำหนด และคณะกรรมการได้ยึดถือในเรื่องเวลาเป็นสำคัญ โดยมีการกำหนดใน RFP ว่า เวลายื่นข้อเสนอคือ 09.00-15.00 น. หากมายื่นหลังเวลา 15.00 น.จะไม่รับพิจารณา เพื่อปิดช่องไม่ให้มีการใช้ดุลยพินิจเรื่องขยายเวลา และผู้ที่ปฏิบัติในสถานที่ดังกล่าวล้วนเป็นเจ้าหน้าที่ไม่ได้มีอำนาจในการตัดสินใจ หากมีการดำเนินการนอกจากหลักเกณฑ์ที่กำหนด ดังนั้นการที่บริษัทธนโฮลดิ้งจำกัด กับพวก อ้างว่าเจ้าหน้าที่มีการปฏิบัติผิดพลาด เพื่อให้บริษัทตนเองได้มีสิทธิยื่นเอกสารประมูลครบถ้วนถือว่าไม่ถูกต้อง ทั้งนี้บริษัทธนโฮลดิ้งเป็นบริษัทที่มีสายสัมพันธ์กับบริษัทที่ได้สัมปทานโครงการก่อสร้างรถไฟฟ้าความเร็วสูงเชื่อม 3 สนามบิน ที่เพิ่งลงนามกันไปเมื่อเร็วๆนี้ ซึ่งในการดำเนินการโครงการพัฒนาสนามบินอู่ตะเภา ก็ใช้หลักการและระเบียบวิธีการเดียวกับโครงการก่อสร้างรถไฟฟ้าความเร็วสูงดังกล่าว โดยมีเงื่อนเวลาเป็นหลักสำคัญ ซึ่งทางกลุ่มผู้ฟ้องก็ปฏิบัติได้แต่มีข้อสังเกตว่าทำไมในโครงนี้ถึงทำไม่ได้ การจะอ้างเรื่องจราจรติดขัด ถามว่าทำไมบริษัทที่เข้าร่วมประมูลอื่นจึงทำได้ รวมทั้งยังมีข้อน่าสงสัยว่า เมื่อมาถึงจุดทะเบียนแล้วจริงอยู่ทุกบริษัทเอกสารไม่พร้อม แต่ก็ทยอยนำมาถึงสถานที่ยื่นข้อเสนอในเวลาถัดมาครบทั้ง 9 กล่อง มีแต่ของบริษัทธนโฮลดิ้งจำกัดกับพวก ที่มีการทยอยนำมาถึง 3 ครั้ง ครั้งที่ 2 มาแค่ 7 กล่อง อีก 2 กล่องที่เหลือคือแผนธุรกิจ และข้อเสนอด้านราคา มาทีหลังเป็นเพราะ การมารอบแรกและรอบสองก็เพื่อมาประเมินคู่ต่อสู้ว่ายื่นราคาเท่าไร เพื่อที่ตัวเองจะได้แก้ไขเอกสาร แต่ปรากว่าเกิดปัญหาจราจรเลยทำให้เอกสารมาถึงจุดลงทะเบียนเกินเวลา 15.00น. โดยมาถึงในเวลา 15.09 น.“ถ้าศาลปกครองสูงสุดเห็นว่าเรื่องเวลาไม่ใช่สาระสำคัญ โดยกลับคำพิพากษาของศาลปกครองกลางในดคีนี้ ให้บริษัทธนโฮลดิ้งได้สิทธิเข้าประมูล เท่ากับเป็นการทำลายระบบการจัดซื้อจัดจ้างภาครัฐ  และอาจทำให้เกิดค่านิยมใหม่ว่าต่อไปใครจะมายื่นซองเวลาไหนก็ได้หากให้ผลตอบแทนกับรัฐสูง รวมทั้งอาจเกิดค่านิยมใหม่ว่าแม้ทำผิดกฎแต่มีเงินจ้างทนายเก่ง และให้ประโยชน์รัฐมาก ก็ไม่ต้องกลัวว่าจะไม่ได้งาน เพราะเงินชดเชยความผิดได้“เลขานุการคณะกรรมการคัดเลือกฯ กล่าวพล.ร.ต.เกริกไชย ยังกล่าวอีกว่า คดีนี้มีมูลค่าโครงการ 2.7 แสนล้านบาท รัฐบาลมีความตั้งใจจะให้เป็นสนามบินนานาชาติแห่งที่ 3 ของกรุงเทพมหานคร ซึ่งผู้ที่เข้าร่วมประมูลอย่างถูกต้อง 2 รายก็ได้มีหนังสือถึงคณะกรรมการคัดเลือกฯยืนยันว่าการดำเนินการที่ผ่านมาถูกต้องเป็นธรรมแล้วและคัดค้านไม่ให้คณะกรรมการคัดเลือกฯให้สิทธิบริษัทธนโฮลดิ้งกับพวก ดังนั้นเพื่อให้เกิดความถูกต้อง โปร่งใสและยุติธรรม ทางคณะกรรมการคัดเลือกฯ จึงยื่นเรื่องต่อประธานศาลปกครองสูงสุด ของให้นำคดีนี้เข้าพิจารณาในที่ประชุมใหญ่ตุลาการศาลปกครองสูงสุดเพื่อวินิจฉัยชี้ขาดแต่ก็ขึ้นกับดุลยพินิจของประธานศาลปกครองสูงสุดว่าจะเห็นอย่างไรจากนั้นองค์คณะได้ให้ นายเชี่ยวชาญ สุขช่วย ตุลาการหัวหน้าคณะศาลปกครองชั้นประจำตุลาการศาลปกครองสูงสุดในฐานะตุลาการผู้แถลงคดี ได้แถลงความเห็นส่วนตนต่อคดีซึ่งไม่มีผลต่อการพิจารณาขององค์คณะ โดยเห็นว่า โครงการนี้เป็นโครงการขนาดใหญ่ การจะดำเนินการใด ๆ ไม่ว่าจะเป็นการกำหนดรับเอกสาร ต้องมีกระบวนการที่ชัดเจน มีการแจ้งให้กับผู้เข้าประมูลทราบล่วงหน้าเพื่อความโปร่งใส แต่ตามข้อเท็จจริงไม่ปรากฏว่ามีกระบวนการรับและตรวจเอกสารโดยวิธีการใดอย่างชัดเจน วันยื่นข้อเสนอมีเพียงการให้ผู้ประสงค์เข้าร่วมประมูลลงทะเบียนก่อนและให้ไปพักรอในห้องพักคอย ทำให้บริษัทธนโฮลดิ้งจำกัดกับพวกสามารถทำการจัดและเพิ่มเอกสารบางรายการได้ จนเมื่อใกล้เวลาจึงให้บริษัทที่ประสงค์จะยื่นข้อเสนอไปยื่นเอกสาร ซึ่งเป็นกระบวนการรับและมีการตรวจเอกสารที่ละราย โดยรายแรกยื่นในเวลา 15.00 น.  แสดงให้เห็นว่ากระบวนยื่นข้อเสนอดังกล่าวไม่ได้ยึดถือการขน ลำเลียงเอกสาร ให้ต้องผ่านจุดลงทะเบียนในเวลา 15.00 น. นอกจากนี้ เมื่อบริษัทธนโฮลดิ้งจำกัดกับพวก ยื่นเอกสารแล้วก็มีการตรวจรับโดยไม่มีการทักท้วง หรือออกใบรับอย่างมีเงื่อนไขให้แต่อย่างใด ดังนั้นจึงถือได้ว่าคณะกรรมการคัดเลือกฯได้มีการตรวจสอบเอกสารจนครบถ้วนแล้ว ส่วนที่มีการอ้างถึงรายงานคณะทำงานรับและจัดเก็บเอกสารข้อเสนอ รวมถึงภาพถ่ายการลำเลียงเอกสารผ่านจุดลงทะเบียนในเวลา 15.09 น. ก็เป็นการอ้างเอกสารที่เกิดขึ้นภายหลัง และเมื่อพิจารณาเอกสารกล่องที่ 6 และกล่องที่ 9 ซึ่งเป็นข้อเสนอด้านราคาและแผนธุรกิจแล้วก็ไม่ใช่เอกสารที่กำหนดให้ต้องมีการเปิดซอง ณ ขณะนั้น ซึ่งผู้ยื่นข้อเสนอไม่สามารถที่จะนำไปแก้ไขเปลี่ยนแปลงหรือล่วงรู้ข้อเสนอของผู้ยื่นข้อเสนอรายอื่นได้ ดังนั้นรายงานของคณะทำงานรับและจัดเก็บเอกสาร รวมถึงภาพถ่ายการลำเลียงเอกสารจึงไม่อาจนำมาใช้เป็นข้ออ้างเพื่อมีมติไม่รับพิจารณาข้อเสนอด้านราคาและแผนธุรกิจของบริษัทธนโฮลดิ้งจำกัดกับพวก จึงเสนอให้องค์คณะศาลปกครองสูงสุดพิพากษากลับคำพิพากษาศาลปกครองกลางผู้สื่อข่าวรายงานว่า หลังจากนี้องค์คณะก็จะมีการประชุมเพื่อจะมีคำพิพากษาต่อไป ซึ่งยังไม่ได้มีการแจ้งว่าจะเป็นเมื่อใด.
