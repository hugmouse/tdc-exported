
# بازوند: مدیران مقصر در محکومیت‌ سازمان همیاری باید شناسایی شوند

Published at: **2019-11-07T15:12:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545439.html/%D8%A8%D8%A7%D8%B2%D9%88%D9%86%D8%AF--%D9%85%D8%AF%DB%8C%D8%B1%D8%A7%D9%86-%D9%85%D9%82%D8%B5%D8%B1-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA--%D8%B3%D8%A7%D8%B2%D9%85%D8%A7%D9%86-%D9%87%D9%85%DB%8C%D8%A7%D8%B1%DB%8C-%D8%A8%D8%A7%DB%8C%D8%AF-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D9%88%D9%86%D8%AF)

استاندار کرمانشاه با انتقاد از عملکرد سازمان همیاری شهرداری کرمانشاه خواستار شناسایی مدیران مقصر در محکومیت‌های این سازمان شد.
به گزارش شبکه اطلاع رسانی راه دانا؛ به نقل از شبکه اطلاع رسانی مرصاد ، هوشنگ بازوند امروز پنج شنبه در دومین گردهمایی شهرداران شهرهای استان کرمانشاه که در استانداری برگزار شد، اظهار داشت: شهرداری ها علیرغم سختی‌هایی که بر سر راهشان وجود دارد در وصول بودجه معدل بالایی را کسب کردند و در این راستا ۵۰ درصد وصول بودجه نشان از تلاش شهرداران دارد.
استاندار کرمانشاه در پاسخ به ابراز گلایه شهرداران نسبت به عدم تصویب عوارض از طرف شوراها گفت: این کار خلاف است و شهر باید با مشارکت مردم حمایت شود و اگر شورا هر گونه ‌عوارضی را که شهردارها پیشنهاد می کنند، تصویب کند مشکلات مردم بیشتر می شود.
وی بیان داشت: فلسفه حضور شورا و مشارکت بیشتر مردم است و اگر قرار باشد با برخی مصوبات این مشارکت از بین برود بدون شک به شهر آسیب وارد خواهد شد.
بازوند اذعان داشت: برخی شهرداری‌های کوچک نیازمند دو سال حمایت و توجه هستند تا بتوانند مشکلات خود را مرتفع کنند.
استاندار کرمانشاه پس از ارائه گزارش حسابرسی توسط همیاری شهرداری این گزارش را مورد انتقاد قرار داد و گفت: این گونه گزارش بسیار محافظه کارانه است و بندهای مشروط آن بسیار زیاد است و سازمان باید سرمایه گذاری ها را مشخص کرده و آنها را تعیین تکلیف کند .
بازوند به محکومیت این سازمان در برخی پرونده ها اشاره کرد و ادامه داد: در سازمان همیاری محکومیت ها باید آسیب شناسی شود و اگر سازمان همیاری مقصر است و مدیران باعث به وجود آمدن این آسیب شده اند باید نسبت به آن پاسخگو باشند همچنین مقصران این امر را باید شناسایی کرد و با آنها برخورد شود.

        راه و شهرسازی به شهرداری‌ها کمک کند
      
وی خطاب به مدیر راه و شهرسازی گفت: در برخی از مسیرهای اصلی که راههای ترانزیت هستند راه و شهرسازی باید به شهرداریها کمک کنند.
این مقام ارشد استان با توجه به مشکلات ارائه شده توسط شهردار ثلاث، خاطرنشان کرد: در این رابطه باید یک جلسه برگزار شود و مشکلات بیمارستان و مجتمع تجاری حل و فصل شود. کمیته تطبیق نیز باید فعالتر عمل کند و مصوبات شهرداریها را معطل نکند.
بازوند تاکید کرد: همچنین وضعیت مسکن مهر ماهیدشت باید در دستور کار قرار گیرد و ظرف 10 تا 15 روز آینده جمع بندی شود و اگر متقاضی دارد در اسرع وقت واگذار شوند و از این حالت رکود خارج شود.
وی بیان داشت: با توجه به اینکه قانون مدیریت بحران پس از سالها ابلاغ شد آنچه مشخص شد شاکله آن مشارکت مردم در محور کار قرار داده شده است و با موارد احتمالی به صورت پیشگیرانه برخورد کنند.

        طرح جامع و طرح تفصیلی به طور صددرصد اجرایی نمی‌شود
      
استاندار کرمانشاه در بخش دیگری از سخنانش جمع آوری آبهای سطحی را چالش بزرگی برای شهرداریها عنوان کرد و گفت: بنا بر دلایل مختلف طرح جامع و طرح تفصیلی به طور صددرصد اجرایی نمی‌شود و خروجی آن این است که در پروژه‌های ریز شهرداری ها با مشکل مواجه می‌شوند.
بازوند گفت: در سال 2020 با رویداد بزرگ گردشگری مواجه هستیم که شهرداری ها به عنوان پیشانی شهر باید شهر را با این رویداد سازگار کنند.
وی افزود: بر این اساس شهرداری‌ها در حوزه گردشگری باید وقت بگذارند و در این ماه های پایانی سال کارگروه‌های گردشگری در شهرها تشکیل دهند و مدیران نیز در حوزه شهری مسائل گردشگری را رصد کنند.
بازوند اظهار داشت: گردشگری ظرفیت بسیار بزرگی برای استان و شهرداری ها محسوب می شود و اگر قرار است سرانه درآمدی مردم را افزایش دهیم باید به بحث گردشگری توجه ویژه داشته باشیم.

        مبارزه با فساد در شهرداری‌ها در اولویت باشد
      
مدیر ارشد استان مبارزه با فساد را در شهرداری ها را از اولویت‌ها برشمرد و افزود: شهردارها باید به این مهم توجه ویژه داشته باشند و قبل از اینکه دستگاه‌های نظارتی وارد عمل شوند از این گونه فساد ها در شهرداری ها پیشگیری کنند.
بازوند همچنین به تعامل شهرداری‌ها با اصحاب رسانه و خبرگزاری‌ها تاکید کرد و گفت: اقدامات شایان توجهی در شهرداری‌ها انجام گرفته است اما متاسفانه ارتباط با اصحاب رسانه بسیار ضعیف است و این اقدامات بازتاب داده نمی شود.
استاندار کرمانشاه خاطرنشان کرد: شهردارها رونق بخشیدن به صنعت مسکن را دستور کار قرار دهند و به هر شکل ممکن به این صنعت رونق دهند و به این منظور بسته های تشویقی و هر کاری که می تواند در این راه موثر باشد بکار بگیرند.
 
انتهای پیام/
