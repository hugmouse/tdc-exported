
# 
        تسهیلات جدید سربازی برای هنرستانی‌ها
      

Published at: **2019-11-04T22:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638201/%D8%AA%D8%B3%D9%87%DB%8C%D9%84%D8%A7%D8%AA-%D8%AC%D8%AF%DB%8C%D8%AF-%D8%B3%D8%B1%D8%A8%D8%A7%D8%B2%DB%8C-%D8%A8%D8%B1%D8%A7%DB%8C-%D9%87%D9%86%D8%B1%D8%B3%D8%AA%D8%A7%D9%86%DB%8C%E2%80%8C%D9%87%D8%A7)

به گزارش بولتن نیوز، سردار موسی کمالی گفت: در بیست و پنجمین جلسه کمیسیون دائمی شورایعالی مهارت آموزی کارکنان وظیفه که صبح امروز با حضور نمایندگانی از نیروهای مسلح و دستگاه‌ها و نهادی دولتی و ... برگزار شد، مساله پیوند آموزش و پرورش و نیروهای مسلح و نیز آموزش‌های قبل از اعزام به سربازی مورد بحث و تبادل نظر قرار گرفت و مقرر شد تا توانایی‌ها و ظرفیت‌های دانش آموزان پسر در دوره سربازی بیشتر استفاده شود تا هم این افراد در حوزه مورد تخصص خود فعالیت کنند و هم بتوان استفاده بهتری از مهارت و دانش آنان کرد.
وی با بیان اینکه برخی از افراد تصور می‌کنند که فضا برای خدمت سربازی دانش‌آموزان هنرستانی وجود ندارد، اظهار کرد: این تصور در حالی مطرح می‌شود که ظرفیت‌های زیادی برای دوران سربازی این افراد در نیروهای مسلح وجود دارد. طبق آماری که ما در اختیار داریم در حال حاضر ۹۴۵ هزار دانش آموز در ۲۰۳ رشته در ۶۹۶۱ هنرستان کشور در حال تحصیل هستند که ۶۳ درصد از آنان، معادل ۵۹۵ هزار نفرشان را دانش آموزان پسر شامل می‌شوند که باید تکلیف سربازیشان را مشخص کنند.
سردار کمالی ادامه داد:‌ در همین راستا نیز برای سربازی این افراد برنامه‌ریزی‌هایی را انجام دادیم و بنا شد تا در دوران سربازی از مهارت‌ها و توان این افراد متناسب با تخصصی که دارند بهره‌گرفته شود و پس از پایان دوره خدمت سربازی هم گواهی معتبر در کنار کارت پایان خدمت به آنان ارائه خواهد شد و از حمایت‌های قرارگاه مهارت آموزی برای فعالیت در حوزه مورد علاقه خود برخوردار خواهند بود.
سخنگوی قرارگاه مهارت آموزی سربازان نیروهای مسلح با بیان اینکه در سال قبل ۱۸۰ هزار دانش آموز هنرستانی موفق به اخذ مدرک دیپلم شده‌اند، گفـت:‌ این تعداد بین ۱۴۵۰ تا ۲۰۰۰ ساعت آموزش مهارت دیده‌اند که اگر وارد دانشگاه هم شوند طبیعتا این آموزش‌ها بیشتر هم خواهد شد و طبیعی است که نباید از این توان و پتانسیل موجود در دوره سربازی صرف نظر کرد. به همین دلیل هم ما به دنبال این هستیم تا این افراد آموزش‌های دوران تحصیل خود را در دوره سربازی اجرایی کنند تا هم مدت سربازی موجب فراموشی این مهارت نشود و هم در این دوره فضای کافی را در اختیار داشته باشند.
سردار کمالی از برنامه‌ریزی برای ساماندهی اطلاعات این افراد نیز خبر داد و گفت: بنا شد در در قالب طرح «قدر» اطلاعات این افراد از سوی سازمان وظیفه عمومی ناجا جمع آوری و ثبت شود تا در هنگام اعزام به سربازی از همان ابتدا در تقسیم‌بندی و یگان‌های این افراد موارد لازم مدنظر قرار بگیرد.
به گفته سخنگوی قرارگاه مهارت آموزی سربازان نیروهای مسلح، اجرای این طرح‌ها و ارائه چنین تسهیلاتی برای سربازی دیگر افراد نیز وجود دارد که به زودی در مورد جزئیات قطعی آن اطلاع رسانی خواهد شد.
 
