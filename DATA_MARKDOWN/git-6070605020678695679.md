
# Quan la normativa no et permet jugar amb les teves companyes

Published at: **2019-11-05T16:35:01+00:00**

Author: ****

Original: [Ara.cat](https://www.ara.cat/esports/Federacio-Espanyola-Voleibol-no-accepta-jugadora-sindrome-Down_0_2339166075.html)

La Laia és una noia de 14 anys que, com qualsevol de les seves companyes d’equip, va a escola i a la tarda juga al Club Voleibol Esplugues. Les seves companyes, però, tenen 13 anys, és a dir, són més petites que ella: la Laia, que té síndrome de Down, està en edat de ser cadet (i té la llicència d’aquesta categoria), mentre que les seves companyes d’equip encara estan en edat infantil. “Des de fa vuit anys, la Laia juga amb nenes més petites que ella. De fet, el col·le el va començar un any més tard del que li tocava”, explica Sílvia Picas, membre de la junta directiva del Club Voleibol Esplugues. El club va demanar a la Federació Catalana de Voleibol que fes una excepció perquè la Laia pogués jugar amb les seves companyes, i l’ens català ho va acceptar.
Però mentre la Federació Catalana de Voleibol els hi permet, la Federació Espanyola no ho ha acceptat i no ha permès que l’Esplugues inscrigui l’equip de la Laia a la categoria infantil de la setena edició de la Copa d’Espanya, que se celebrarà a Guadalajara del 27 al 30 de desembre. Tot va començar la setmana passada, quan des del club van posar-se en contacte amb la Federació per inscriure el seu equip infantil en la competició. Els van explicar la casuística, però la persona que els va agafar el telèfon va dir-los que, normativa en mà, no els hi podia permetre. “Ens van dir que les normes són les normes -relata Picas, que comenta-: Els vam dir que ens donessin tots els partits per perduts perquè la Laia pogués competir, però ens van dir que això adulteraria la competició”.
Després de la negativa de la Federació Espanyola, el cas va saltar a les xarxes socials, que ràpidament se’n van fer ressò, i això va provocar que l’ens estatal fes un comunicat en què va anunciar que “estudia iniciar mesures legals” contra la persona que va assegurar que no deixaven competir la Laia “per l’únic fet de patir síndrome de Down”. I afegia: “L’únic que ha de fer el club és permetre que la nena participi amb l’equip de la seva edat, contribuint amb això a la plena inclusió de l’esportista sense fer cap tipus d’exclusió”. La Federació explicava que el fet que la Laia jugui amb l’equip infantil representa “privar-la de la plena inclusió a què té dret”. Des del club, Picas es defensa: “L’any de marge ens permet que la Laia consolidi els coneixements. Tenir-la dins del camp no et dona més punts, però sí que et dona valors”.
“Crec que tot plegat és un error de comunicació i de precipitació”, comenta Maribel Zamora, presidenta de la Federació Catalana de Voleibol i, a més, vicepresidenta de l’espanyola. I és que, ¿com pot ser que a Catalunya la Laia pugui jugar i en un torneig espanyol no? “No té cap sentit que aquí es digui que sí i allà, que no”, diu. I afegeix: “La normativa és la mateixa, però hi ha situacions que s’han d’estudiar a fons. Primer cal buscar solucions dins la normativa. Una que se m’acut seria que l’Esplugues inscrigui el seu equip en categoria cadet i demani a la Federació que inclogui l’equip en un grup que no sigui gaire exigent. Així no incomplirien la normativa i podrien competir. Però no és l’única”, avança Zamora, que indica que s’ha assabentat de tot per la premsa. “Jo no veig cap impediment perquè la Laia jugui la Copa. És un torneig lúdic, on els nens van a passar-s’ho bé. S’hi inscriuen més de 200 equips, uns 80 dels quals són de Catalunya”, apunta.
Zamora explica que cal portar el cas a un òrgan de govern “perquè l’estudiï i hi doni una resposta motivada”. El cap de setmana hi ha una reunió del comitè executiu de la Federació Espanyola, on segurament tractaran el tema perquè la Laia pugui jugar la Copa. “La notícia hauria de ser que una noia amb síndrome de Down participa en aquesta competició”, conclou Zamora.
