
# جشنواره عکس خیام فرصتی برای ارائه نام و تصویر مناسب از ایران است

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696386/%D8%AC%D8%B4%D9%86%D9%88%D8%A7%D8%B1%D9%87-%D8%B9%DA%A9%D8%B3-%D8%AE%DB%8C%D8%A7%D9%85-%D9%81%D8%B1%D8%B5%D8%AA%DB%8C-%D8%A8%D8%B1%D8%A7%DB%8C-%D8%A7%D8%B1%D8%A7%D8%A6%D9%87-%D9%86%D8%A7%D9%85-%D9%88-%D8%AA%D8%B5%D9%88%DB%8C%D8%B1-%D9%85%D9%86%D8%A7%D8%B3%D8%A8-%D8%A7%D8%B2-%D8%A7%DB%8C%D8%B1%D8%A7%D9%86-%D8%A7%D8%B3%D8%AA)

رئیس کمیسیون فرهنگی اجتماعی شورای اسلامی شهر تهران گفت: جشنواره عکس خیام فرصت مناسبی برای ارائه نام و تصویر مناسب از ایران است.
به گزارش عصرایران به نقل از روابط عمومی دفتر فیاپ در ایران، محمدجواد حق شناس پس از دیدار با دبیر و داوران هفتمین جشنواره بین المللی عکس خیام که در این دوره شامل داورانی از ایران و دانمارک هستند، با اشاره به اینکه از دو سال پیش با این رویداد تجسمی آشنا شده است، گفت: سال گذشته در دوره ششم این جشنواره توفیق بازدید از نمایشگاه آثار برگزیده در فرهنگستان هنر حاصل و نشستی نیز با رئیس فدراسیون جهانی هنرعکاسی (فیاپ) که به ایران آمده بود برگزار شد.
وی با بیان اینکه به خاطر تاثیرگذاری هنرعکاسی و همچنین نام و نشان خیام به این جشنواره علاقه مند شده ام و آن را پیگیری می کنم، تصریح کرد: استمرار 7 دوره این جشنواره اتفاق خوبی است که در حال شکل گیری است و از این کار ارزشمند به سهم خودم قدردانی می کنم.
رئیس کمیسیون فرهنگی اجتماعی شورای شهر تهران اظهار کرد: این جشنواره با توجه به اینکه ابعاد مختلف را از منظر تکنیکی، زیبایی شناسی و مردم شناسی ارائه می دهد، فرصتی فراهم می کند تا هنرمندانی از ده ها کشور جهان هر دوره در این رویداد هنری حضور داشته باشند.
به گفته حق شناس، جشنواره عکس خیام فضا و فرصتی را برای پیوند نام ایران با مجموعه هنر عکاسی برقرار می کند که این اتفاق بسیار ارزشمندی است و امیدوارم بالنده تر و پرانرژی تر مسیر خود را ادامه دهد و به عنوان یکی از رویدادهای مهم عکاسی خاورمیانه، آسیا و جهان بدرخشد.
وی با بیان اینکه هنر مرز نمی شناسد به خصوص هنرعکاسی که تبدیل به یک هنر عمومی و جهانی شده است، افزود: همین هنر می تواند در خدمت صلح و اهداف متعالی باشد و من فکر می کنم یکی از نیازهای جدی انسان امروز مساله صلح و جهان بدون جنگ و خشونت است و عکاسان می توانند در این دیپلماسی هنری و فرهنگی پیامبران صلح و اخلاق باشند.
این عضو شورای شهر تهران با اشاره به بخش شهر در جشنواره خیام، تصریح کرد:‌ مخاطب هنر انسان است و پدیده شهر در جهان امروز تبدیل به پدیده غالب شده است؛ در زمینه پیوند هنر عکاسی و شهر، عکاسی می تواند رویکرد آموزشی داشته باشد، می تواند به مخاطرات زندگی ماشینی بی توجه به اخلاق بپردازد و می تواند آسیب ها را شناسایی کند و بخش شهر در این جشنواره فرصت خوبی است هنرعکاسی در خدمت شهر و شهروندان قرار گیرد.
حق شناس افزود: برگزاری کارگاه های آموزشی رایگان و نمایشگاه آثار برگزیده جشنواره عکس خیام در شهرهای ایران و کشورهای مختلف، در راستای رسالتی است که جشنواره قائل است و بخشی از آن انتقال هنر و دانش عکاسی به هنرمندان جوان است و به اشتراک گذاشتن تجربه ای برای علاقه مندانی است که همنشینی فرهنگ ها را به ارمغان می آورد و این امکان فراهم می شود تا در یک نمایشگاه با دیدگاه ها و نگاه عکاسان چند کشور مختلف آشنا شویم.
رئیس کمیسیون فرهنگی اجتماعی شورای اسلامی شهر تهران با اشاره به حمایت های این شورا و شهرداری تهران از جشنواره خیام، اظهار کرد: امیدوارم به سمتی حرکت کنیم که این نوع جشنواره ها حمایت دولت و همچنین بخش خصوصی را بیش از پیش داشته باشند و کمک شود تا این رویداد بتواند در ایران شناخته شده و ماندگار شود و از طرفی فرصتی تلقی شود تا با حضور نمایندگان بین المللی بتوان نام و تصویر مناسبی از ایران ارائه داد.
حق شناس افزود: نام خیام یک فرصت بسیار خوب برای شناساندن این رویداد به مردم است و لازم است تا برای خیام اقدام ویژه ای نیز انجام شود؛ امیدوارم برگزارکنندگان جشنواره عکس خیام این مسیر را که می دانم آسان نیست با همت بیشتری ادامه دهند.
براساس این گزارش، در هفتمین دوره جشنواره عکس خیام 19 هزار عکس از هنرمندان 60 کشور به دبیرخانه این جشنواره ارسال شده است. به ترتیب عکاسانی از کشورهای ایران، چین، هند، ترکیه، انگلیس، آمریکا، آلمان، اندونزی، ایتالیا، اسپانیا، بلژیک، استرالیا، مجارستان، ویتنام و فرانسه بیشترین آثار را به این جشنواره ارسال کردند.
هفتمین جشنواره بین‌المللی عکس خیام تنها رویداد حوزه عکس در ایران است که با مجوز و استانداردهای فدراسیون بین المللی هنر عکاسی (فیاپ) و انجمن عکاسی آمریکا (PSA) برگزار می شود. این رویداد، دی ماه ۹۸ به دبیری علی سامعی (نماینده فیاپ در ایران) و با هدف ارتقای سطح عکاسی و گفت‌وگوی بصری میان عکاسان ایران و جهان و به منظور بزرگداشت حکیم عمر خیام، توسط نمایندگی فیاپ در ایران یعنی کلوپ عکس فوکوس ـ وابسته به موسسه فرهنگی هنری «خانه هنر خیام» برگزار می شود.
