
# Хасан Адемов критикува проектобюджета на ДОО

Published at: **2019-11-06T11:00:00+00:00**

Author: **Редактори**

Original: [Стандарт Новини](https://standartnews.com/balgariya-politika/khasan-ademov-kritikuva-proektobyudzheta-na-doo-406008.html)

„Бюджетът на Държавното обществено осигуряване, фонд „Пенсии“ е увеличен с близо 730 млн. лв. Като краен ефект те дават увеличение на средната пенсия с около 26 лв., минималната пенсия – с около 14 лв., а социалната за старост – малко над 8 лв. Независимо от значителния ръст на средствата в ДОО, трудно можем да разчитаме на значително повишаване на пенсиите“. Това заяви пред БНР председателят на социалната комисия в парламента д-р Хасан Адемов.
Според него въпросът за преизчисляването на пенсиите е една от възможните мерки, около която трябва да се търси консенсус между парламентарно представените сили. По думите му около 500-600 млн. лв. допълнително трябва да се намерят, за да бъде осъществено подобно преизчисляване на пенсиите.
„Бюджетът на ДОО на практика не решава нито един от сериозните проблеми на пенсионната система, една част от тях даже се задълбочават. По-голямата част, да не кажа всички фондове, са на дефицит… независимо от предприетите мерки през 2015 г., финансовата стабилност на пенсионната система не се подобрява с очакваните темпове“, обясни д-р Адемов.
„Беше казано още 2015 г., че първите години трудно може да се разчита на сериозен стабилизиращ ефект от гледна точка на финансовата стабилност. Така или иначе трябва да има някаква тенденция, която не забелязваме в бюджета на ДОО за следващата година“, добави той.

        Допълнителните пенсии
      
„Към края на 2021 г. родените жени след 1960 г. на практика трябва да получат първите допълнителни пенсии от универсалните пенсионни фондове. Това означава, че Народното събрание трябва да приеме уреждането на фазата на изплащане във фондовете на задължителното допълнително пенсионно осигуряване. На този етап няма внесен законопроект. Има изготвен такъв, около който има консенсус между социалните партньори, дружествата за допълнително пенсионно осигуряване, Министерство на финансите, КФН“, каза Хасан Адемов.
Той изрази надежда следващата седмица на кръгла маса да се изчистят детайлите и проектът да мине по съответния ред, за да може тези разписани текстове да станат достояние на осигурените лица, за да може те да имат информиран избор.
„Надявам се в началото на следващата година този въпрос да бъде окончателно решен“, каза председателят на социалната комисия.

        Мултифондове - накъде
      
Д-р Хасан Адемов коментира и предложената възможност от НОИ да има пенсионни фондове, в които вложителите да управляват парите си.
Многофондовата система, при която има възможност за избор на осигурените лица на инвестиционен портфейл, е обсъждана многократно, подчерта той и обясни защо сега отново е отхвърлена идеята:
„Трудно можем да разчитаме за това, че осигурените лица могат да имат информиран избор за това какво представляват т.нар. мултифондове. Необходима е разяснителна кампания, за да може тази система, която дава възможност за по-висока доходност, да е ясна. Ако се предпочете рисков инвестиционен портфейл, възможността за по-голяма доходност е налице. Ако предпочетеш консервативен или балансиран, тогава трудно може да се разчита на по-висока доходност. Инвестиционният риск се поема от осигуреното лице, а не от пенсионно-осигурителната кампания – това е големият проблем. В задължителното допълнително пенсионно осигуряване инвестиционния и демографския риск се поема изцяло от пенсионно-осигурителните дружества“.
По думите му темата трябва да е обект на сериозна експертна и публична дискусия. Това е дискусия за 2020 година, смята председателят на социалната комисия.
