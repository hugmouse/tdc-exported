
# امام جمعه ساری معرفی شد

Published at: **2019-11-07T10:18:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545387.html/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B3%D8%A7%D8%B1%DB%8C-%D9%85%D8%B9%D8%B1%D9%81%DB%8C-%D8%B4%D8%AF)

حجت الاسلام محمدباقر محمدی لائینی در مراسمی با حضور رئیس دفتر مقام معظم رهبری به عنوان نماینده جدید ولی فقیه در استان مازندران معرفی شد.
به گزارش شبکه اطلاع رسانی راه دانا؛ مراسم معارفه حجت الاسلام محمدباقر محمدی لائینی امام جمعه جدید ساری و نماینده ولی فقیه در مازندران و آیین تقدیر از تلاش های آیت الله نورالله طبرسی نماینده سابق ولی فقیه در استان صبح پنجشنبه با حضور رئیس دفتر مقام معظم رهبری در ساری آغاز شد.
احمد حسین زادگان استاندار مازندران در این مراسم با تقدیر از تلاش ها و خدمات ۴۰ ساله آیت الله طبرسی در استان اظهار داشت: اکثر پروژه های بزرگی که در استان انجام شد ناشی از خدمات آیت الله طبرسی بوده است و همه بزرگان و عالمان استان در راستای وفاق و همدلی در استان تلاش کرده اند.   وی با آرزوی سلامتی برای آیت الله طبرسی نماینده ولی فقیه در استان مازندران ادامه داد: پرهیز از اختلافات و حاشیه سازی از جمله ویژگی های برجسته آیت الله طبرسی بوده است و امروز نیز بیش از زمانی نیازمند وفاق و همدلی در استان هستیم.   حسین زادگان با تبریک انتصاب حجت الاسلام لائینی به عنوان امام جمعه جدید ساری، اظهار داشت: با توجه شناختی که از ایشان داریم، مشی ایشان نیز وفاق و همدلی برای توسعه استان است.   استاندار مازندران با تقدیر از عنایت رهبر معظم انقلاب اسلامی به استان مازندران در حوزه های مختلف و تخصیص بودجه برای تکمیل طرح های ورزشی و یا نیروگاه های زباله سوز یادآور شد: موضع پسماند در استان مازندران نیازمند توجه ویژه است و امیدواریم با حمایت های لازم این مسئله حل شود.   وی با عنوان اینکه به دلیل بالابودن سطح آب های زیرزمینی، دفن زباله در استان مشکل زا است افزود: امسال ۱۰۰ میلیارد تومان دولت برای تکمیل زباله سوزهای استان و مدیریت پسماند درنظر گرفته است.   استاندار مازندران با بیان اینکه ۸۰ درصد سواحل استان آزادسازی شده است تصریح کرد: آن قسمت از ساحل که در اختیار دستگاه های دولتی است نیازمند دستور ویژه برای آزادسازی است.   حسین زادگان یادآور شد: مازندران فقط متعلق به استان نیست و سالانه ۵۰ میلیون نفر به استان سفر می کنند و نیازمند توجه ویژه است.   وی با اشاره به مسائل پس از سیل و خسارت های آن افزود: هنوز در حوزه بازسازی نیازمند حمایت ویژه هستیم.   استاندار مازندران با عنوان اینکه مازندران تنها استان ساحلی است که منطقه آزاد آن به تاخیر افتاده است تصریح کرد: برای تصویب این منطقه آزاد نیازمند حمایت هستیم.   وی رسیدگی به مشکلات واحدهای صنعتی را از دیگر نیازها برشمرد و گفت: با ورود ستاد اجرایی فرمان حضرت امام، کارخانه های زیادی از جمله نساجی از رکود خارج شده است.   استاندار مازندران درباره نرخ مشارکت اقتصادی استان آن را ۴۳.۸ درصد بیان کرد و گفت: ضریب اشتغال نیز در استان نیز افزایش یافته است.      منبع: مهر     
