
# Δια πυρός και σιδήρου μόνη τρίτη η Τσέλσι!

Published at: **2019-11-02T21:47:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/international/england/595479/dia-pyros-kai-sidirou-moni-triti-i-tselsi)

Τα εύκολα, δύσκολα έκανε η Τσέλσι που παραλίγο να απολέσει διαφορά δύο τερμάτων, αλλά τελικά πέρασε με 2-1 από την έδρα της Γουότφορντ. Δυσκολεύτηκε πολύ, αλλά τελικά η Τσέλσι κατόρθωσε να φύγει με 3 υπερ-πολύτιμους βαθμούς από την έδρα της Γουότφορντ, επικρατώντας με 2-1 σε ματς για την 11η αγωνιστική της Πρέμιερ Λιγκ. Οι φιλοξενούμενοι πήραν πολύ νωρίς κεφάλι στο σκορ καθώς μόλις στο 5’ ο Ζορζίνιο έβγαλε τρομερή μπαλιά στην πλάτη της άμυνας και ο Άμπραχαμ βρέθηκε μόνος απέναντι στον Φόστερ και δεν δυσκολεύτηκε να βρει δίχτυα. Η ομάδα του Φρανκ Λάμπαρντ έδειξε να καθαρίζει το ματς με την συμπλήρωση δέκα λεπτών στο β’ ημίχρονο όταν μετά από υπομονετικό passing game, ο Πούλισικ έγινε ο τελικός αποδέκτης της μπάλας κι έγραψε το 2-0, όμως τα πράγματα άλλαξαν λόγω μιας αμφισβητούμενης απόφασης του διαιτητή που υπέδειξε πέναλτι σε πέσιμο του Ντεουλοφέου σε μαρκάρισμα του Ζορζίνιο και παρά τις έντονες διαμαρτυρίες των «μπλε», ακόμη και μετά την χρήση του VAR. Ο ίδιος ο Καταλανός εκτέλεσε εύστοχα και μείωσε, δίνοντας έτσι νέο ενδιαφέρον στην αναμέτρηση που θα μπορούσε να λήξει ακόμη και ισόπαλη αν στην τελευταία φάση του αγώνα ο Κέπα δεν κέρδιζε τον… αντίπαλο τερματοφύλακα (Φόστερ) ο οποίος προωθήθηκε σε κόρνερ και έπιασε καρφωτή κεφαλιά την οποία εξουδετέρωσε εντυπωσιακά ο γκολκίπερ της Τσέλσι, κρατώντας το υπέρ της 2-1. 
