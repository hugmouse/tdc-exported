
# ‘विदेशों में जाकर सब चंगा सी कहने से सब ठीक तो नहीं हो जाएगा’, प्रियंका गांधी ने पीएम मोदी पर साधा निशाना

Published at: **2019-11-06T12:58:33+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/priyanka-gandhi-says-saying-everything-is-fine-does-not-make-everything-good/271616/)

कांग्रेस महासचिव प्रियंका गांधी ने पीएम नरेंद्र मोदी पर उनके ‘सबकुछ ठीक है’ की टिप्पणी के लिए कटाक्ष किया है। प्रियंका ने कहा कि विदेशों में की गई इस तरह की टिप्पणियों से चीजें ठीक नहीं हो जाती हैं, क्योंकि देश में कहीं से भी रोजगार में वृद्धि की खबरें नहीं आ रही हैं।
प्रियंका गांधी ने बुधवार को एक ट्वीट में कहा, “विदेशों में जाकर सब चंगा सी कहने से सब ठीक तो नहीं हो जाएगा। कहीं से भी रोजगार बढ़ने, नए रोजगार पैदा होने की खबर नहीं आ रही। नामी-गिरामी कंपनियों ने लोगों को निकालना शुरू कर दिया है। चंगा सी बोलने वाले हैं एक दम चुप सी। क्यों?”
अपने इस ट्वीट के साथ प्रियंका ने हिंदी में एक न्यूज रिपोर्ट को भी पोस्ट किया है, जिसमें दिखाया गया है कि किस तरह से दो प्रमुख आईटी कंपनियों- इंफोसिस और कॉग्निजेंट ने 25,000 कर्मचरियों की छंटनी करने का फैसला किया है।
सितंबर में अमेरिका के ह्यूसटन में आयोजित ‘हाउडी मोदी’ कार्यक्रम के दौरान मोदी ने इसमें भाग लेने वाले प्रवासी भारतीय सदस्यों को संबोधित करते हुए भारत की विविध भाषाओं में ‘सब ठीक है’ कहा था जिसमें पंजाबी में ‘सब चंगा सी’ भी शामिल थी। (इंपुट: आईएएनएस के साथ)
