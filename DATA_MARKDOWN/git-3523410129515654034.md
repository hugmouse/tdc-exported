
# 
        صنوف تولیدی-صادراتی زیر چتر حمایتی سازمان توسعه تجارت
      

Published at: **2019-11-02T12:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637450/%D8%B5%D9%86%D9%88%D9%81-%D8%AA%D9%88%D9%84%DB%8C%D8%AF%DB%8C-%D8%B5%D8%A7%D8%AF%D8%B1%D8%A7%D8%AA%DB%8C-%D8%B2%DB%8C%D8%B1-%DA%86%D8%AA%D8%B1-%D8%AD%D9%85%D8%A7%DB%8C%D8%AA%DB%8C-%D8%B3%D8%A7%D8%B2%D9%85%D8%A7%D9%86-%D8%AA%D9%88%D8%B3%D8%B9%D9%87-%D8%AA%D8%AC%D8%A7%D8%B1%D8%AA)

به گزارش بولتن نیوز، حمید زادبوم از راه اندازی میز صادرات صنوف تولیدی و خدماتی خبر داد و گفت: با تاکیدات صورت گرفته در راستای توسعه صادرات صنایع کوچک و متوسط و به خصوص واحدهای صنفی، میز صادراتی صنوف تولیدی و خدماتی بزودی در سازمان توسعه تجارت راه‌اندازی خواهد شد.
رئیس کل سازمان توسعه تجارت ایران افزود: یکی از وظایف سازمان‌های توسعه‌ای و نهادهای دولتی، حمایت از صنایع کوچک و متوسط است که بر این اساس، با توجه به اینکه بخشی از بنگاههای کوچک و متوسط کشور در صنوف طبقه‌بندی شده‌اند، حمایت از صنوف تولیدی و خدماتی به منظور رشد و توسعه صادرات غیرنفتی کشور مدنظر قرار گرفته است.
وی تصریح کرد: بسیاری از صنوف تولیدی و خدماتی کشور توانایی صادرات دارند و بر این اساس، می‌توانند با صادرات هر چند کوچک خود، در شکل‌گیری آمار توسعه صادرات غیرنفتی کشور نقش داشته باشند؛ به همین دلیل علیرغم اینکه در طبقه‌بندی های قبلی سازمان توسعه تجارت صنوف دیده نشده بودند، اکنون با تاکید قائم‌مقام وزیر صنعت، معدن و تجارت مبنی بر حمایت از صنوف و صادرات واحدهای صنفی، یکی از میزهای کالایی این سازمان در معاونت توسعه صادرات کالا و خدمات، به صنوف تولیدی و خدماتی اختصاص خواهد یافت.
به گفته زادبوم، بر این اساس قرار است که اصناف نیز در ارتباط ببیشتر با سازمان توسعه تجارت، از خدمات این سازمان به منظور توسعه صادرات کالا و خدمات خود استفاده کرده و در جایی که با مشکل در صادرات مواجه هستند، مسائل را جهت حل به سازمان توسعه تجارت ایران ارجاع دهند.
وی افزود: راه اندازی میز کالایی صادرات صنوف تولیدی و خدماتی در شروع راه قرار دارد و برنامه‌ریزی‌های لازم برای عملیاتی شدن آن، در حال انجام است.
