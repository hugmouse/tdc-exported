
# غربگراهای داخلی خوب می دانند که با توجیه مذاکره چه بلایی سر ملت ایران آورده‌اند/ برجام می خواست رمق انقلاب را بگیرد و ایران را به سمت سطله دوباره استعمار بکشاند

Published at: **2019-11-02T13:32:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544062.html/%D8%BA%D8%B1%D8%A8%DA%AF%D8%B1%D8%A7%D9%87%D8%A7%DB%8C-%D8%AF%D8%A7%D8%AE%D9%84%DB%8C-%D8%AE%D9%88%D8%A8-%D9%85%DB%8C-%D8%AF%D8%A7%D9%86%D9%86%D8%AF-%DA%A9%D9%87-%D8%A8%D8%A7-%D8%AA%D9%88%D8%AC%DB%8C%D9%87-%D9%85%D8%B0%D8%A7%DA%A9%D8%B1%D9%87-%DA%86%D9%87-%D8%A8%D9%84%D8%A7%DB%8C%DB%8C-%D8%B3%D8%B1-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%A2%D9%88%D8%B1%D8%AF%D9%87-%D8%A7%D9%86%D8%AF--%D8%A8%D8%B1%D8%AC%D8%A7%D9%85-%D9%85%DB%8C-%D8%AE%D9%88%D8%A7%D8%B3%D8%AA-%D8%B1%D9%85%D9%82-%D8%A7%D9%86%D9%82%D9%84%D8%A7%D8%A8-%D8%B1%D8%A7-%D8%A8%DA%AF%DB%8C%D8%B1%D8%AF-%D9%88-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%B3%D9%85%D8%AA-%D8%B3%D8%B7%D9%84%D9%87-%D8%AF%D9%88%D8%A8%D8%A7%D8%B1%D9%87-%D8%A7%D8%B3%D8%AA%D8%B9%D9%85%D8%A7%D8%B1-%D8%A8%DA%A9%D8%B4%D8%A7%D9%86%D8%AF)

یکی از اساتید دانشگاه قروه گفت: برجام به اعتقاد بنده همان آب بستن در صحرای کربلا بود تا رمق انقلاب را گرفته و با ضربه نهایی، ملت را به سمت نوکری اجنبی و سلطه دوباره استکبار بکشانند.
به گزارش شبکه اطلاع رسانی راه دانا؛ سمیرا دهقان یکی از اساتید دانشگاه قروه در گفت و گو با خبرنگار کُردتودی، با تاکید بر اینکه آمریکا دشمن شماره یک ملت ایران است، بیان کرد: با نگاهی به تاریخ و اقدامات وحشیانه و ضد بشری آمریکا بر ضد ملت و دولت ایران به خوبی می توان فهمید که شیطان بزرگ دشمن اصلی ماست و هیچ گاه قابل اعتماد نیست.
وی گفت: اظهارات رئیس جمهور این کشور که آمریکایی ها خود از تعبیر ابله برای او استفاده می کنند، موجب از بین رفتن اعتماد ملت ها به آمریکا شده است و این عبرتی برای کشورهای اسلامی است تا دشمن حقیقی خود را بشناسند و به دشمنان اسلام  اعتماد نکنند.
دهقان با اشاره به بدعهدی های آمریکا در توافق برجام ادامه داد: آمریکا توافق های انجام شده در برجام را زیر پا گذاشته، موضوعات دفاعی و موشکی را  که حق ملت است  و ارتباطی با برجام ندارد، را پیش کشیده است.
این استاد دانشگاه گفت: آمریکایی ها در ذهن خود این نقشه را پرورده اند که با نزدیک شدن به کشورهای منطقه، آنها را از منبع مقاومت یعنی جمهوری اسلامی دور کنند؛ زیرا دریافته اند که انقلاب اسلامی، انقلابی فکری است و تمدن اسلامی نیز با همین تحول فکری درجهان اسلام محقق خواهد شد.
دهقان گفت: تجربه برجام بر همه دیرفهمان هم ثابت کرد که امریکاییها نه قابل اعتمادند و نه مذاکره و ارتباط با آنها مشکلات داخلی ما را حل می کند بلکه علت اصلی  مشکلات  قطع هر نوع وابستگی فکری، سیاسی و اقتصادی با امریکا است.
وی افزود: بعد از روی کار آمدن انقلاب و تحمیل جنگ تحمیلی که خسارات بسیار زیادی بر بسترهای پیشرفت کشور داشت، نطفه های اولیه غربگراها ایجاد شد. طبیعی است که کشوری وقتی هشت سال وارد یک جنگ بزرگ شود، خسارات بسیاری بعد از جنگ باید جبران نماید که ده ها سال طول خواهد کشید. دوران سازندگی در غفلت های ایجاد شده به دوران رشد و نمو غربگراها تبدیل شد چرا که میدانستند حجم خسارات آن چنان زیاد است که چند دهه طول خواهد کشید که کشور خود را احیا نماید و بنابراین با انحراف واقعیات، تاخیر در بازسازی و توسعه کشور را لجاجت انقلابیون برای عدم سازش با ابرقدرت ها برشمردند و با سنگ اندازی های عمدی بر سر راه توسعه کشور، روز به روز به ناامیدی مردم می افزودند.
دهقان گفت: قبول سازش با غرب با استفاده از شک و تردیدهای جامعه نسبت به انقلاب کلید خورد و بنابراین با قدرت رسانه ای و تبلیغی غرب و انحراف افکارعمومی،عده ای بر سرکار آمدند که اعتقاد داشتند برای پیشرفت باید سرتاپا فرنگی شد.
وی عنوان کرد: امروز که خسارات عظیم تفکرات مسموم این عده آشکار شده است با فرار به جلو، درصدد فرافکنی و عدم قبول مسولیت در قبال آن چه بر سر ملت اورده اند هستند و طبیعی است، دست از دامن پلید استکبار نکشند چرا که راهی برای برگشت به دامن ملت ندارند و بنده اعتقاد ندارم که غربگراها ندانند چه فاجعه ای بر سر ملت اورده اند، بلکه با اشراف کامل به این واقعیت، آنان درصدد نابودی کامل انقلاب اسلامی هستند.
این استاد دانشگاه در ادامه اظهار کرد: برجام به اعتقاد بنده همان آب بستن در صحرای کربلا بود تا رمق انقلاب را گرفته و با ضربه نهایی، ملت را به سمت نوکری اجنبی و سلطه دوباره استکبار بکشانند. در حقیقت اینان نیامده بودند که نجات دهنده باشند بلکه هدف نابودی بود و اگر این رویه ناصحیح ادامه یابد بنیه انقلاب در همه عرصه ها از دست خواهد رفت و بر کشور ابتدائا شورش و جنگ داخلی و سپس ضربه نهایی که همان تهاجم نظامی همه جانبه است تحمیل خواهد شد.
بنابراین قرار نیست غربگراها از کرده خود پشیمان شوند و به سمت عذرخواهی و قبول مسئولیت در قبال خسارات انجام شده رهسپارشوند، بلکه ماموریت آنان نابودی کامل ظرفیت هاست.
انتهای پیام/
