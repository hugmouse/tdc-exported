
# Με το μυαλό στη νίκη Ιάλυσος και Διαγόρας!

Published at: **2019-11-02T14:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425004/me-to-myalo-sth-nikh-ialysos-kai-diagoras)


        Με το μυαλό στο πώς θα μπορέσουν να πάρουν τους τρεις βαθμούς της νίκης, οι παίκτες του Ιάλυσου και του Διαγόρα ολοκληρώνουν σήμερα τις προετοιμασίες τους ενόψει της αυριανής μεταξύ τους αναμέτρησης που θα πραγματοποιηθεί στις 3 μ.μ. στο «Οικονομίδειο» γήπεδο στο πλαίσιο της συνέχειας του πρωταθλήματος της Football League.
      
Είναι ένα παιχνίδι για το οποίο δύσκολα κανείς μπορεί να κάνει πρόβλεψη, δεδομένου ότι πρόκειται για ένα τοπικό ντέρμπι στο οποίο μπορούν να συμβούν τα πάντα.
Ο Διαγόρας θα πάει στο παιχνίδι με …τη μεγάλη φορά που έχει αποκτήσει τις τελευταίες αγωνιστικές και ιδιαίτερα μετά τη νίκη επί της πρωτοπόρου Καλαμάτας αλλά και ο Ιάλυσος θέλει έναν δυνατό αγώνα όπως τον συγκεκριμένο για να μπορέσει να κάνει ένα καινούργιο ξεκίνημα στο πρωτάθλημα.
Ας δούμε όμως, τα αγωνιστικά νέα των δύο ομάδων και πώς ολοκληρώνουν τις προετοιμασίες τους.
Ο ΙάλυσοςΗ τελευταία προπόνηση θα γίνει στις 3 μ.μ. στο «Οικονομίδειο» και αμέσως μετά ο τεχνικός Νίκος Καρπαμπετάκης θα αποφασίσει για αυτούς που θα συμπεριληφθούν στην αποστολή της αναμέτρησης. Σίγουρα «εκτός» για μια ακόμα αγωνιστική θα είναι ο Φράγκος ο οποίος δεν έχει ξεπεράσει το πρόβλημα τραυματισμού που τον ταλαιπωρεί το τελευταίο διάστημα.
Αμφίβολη αυτή τη στιγμή θεωρείται η συμμετοχή των Αυγενικού, Τριποτσέρη και Χατζηδίμπα η οποία και κατά τα φαινόμενα θα κριθεί την τελευταία αγωνιστική. Το ευχάριστο είναι ότι επανέρχεται ο Μακρυδημήτρης ο οποίος ξεπέρασε το πρόβλημα τραυματισμού του (για τον λόγο αυτό προφυλάχθηκε στον αγώνα κυπέλλου με τον Παναιτωλικό).
Ο ΔιαγόραςΤο πρωί (9.30 π.μ.) στο βοηθητικό γήπεδο του Δημοτικού Σταδίου της Ρόδου θα γίνει η τελευταία προπόνηση των παικτών του Διαγόρα. Ο τεχνικός Πέτρος Ρουτζιέρης δεν αντιμετωπίζει κανένα αγωνιστικό πρόβλημα και κατά τα φαινόμενα ο «γηραιός» θα πάει αύριο στην Ιαλυσό «κομπλέ», διεκδικώντας τους τρεις βαθμούς της νίκης. Χθες ήρθε στο νησί μας και το νέο μετεγγραφικό απόκτημα Άγγελος Πινιώτης, του οποίου μάλιστα το δελτίο είναι έτοιμο και πλέον είναι καθαρά θέμα του προπονητή του αν θα τον υπολογίζει για την αυριανή αναμέτρηση. Η επίσημη ανακοίνωση της διοίκησης για την πραγματοποίηση της μετεγγραφής αναφέρει τα ακόλουθα:
«O Άγγελος Πινιώτης επιστρέφει στο Διαγόρα! Η ΠΑΕ Γ.Σ. Διαγόρας 1905 ανακοινώνει την επιστροφή του μέσου ποδοσφαιριστή στην ομάδα. Με την άφιξή του στη Ρόδο, ο 23χρονος Πινιώτης θα ξεκινήσει προπονήσεις και θα τεθεί στη διάθεση του προπονητή του κ. Πέτρου Ρουτζιέρη».
Αμφίβολη θεωρείται για αύριο, η συμμετοχή του Τριποτσέρη (δεξιά)
