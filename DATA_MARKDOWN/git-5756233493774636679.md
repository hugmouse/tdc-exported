
# تولید زیرزمینی تنباکو با فضولات حیوانی / ذات‌ الریه و مرگ از عوارض این تنباکوها

Published at: **2019-11-07T10:34:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620317/%D8%AA%D9%88%D9%84%DB%8C%D8%AF-%D8%B2%DB%8C%D8%B1%D8%B2%D9%85%DB%8C%D9%86%DB%8C-%D8%AA%D9%86%D8%A8%D8%A7%DA%A9%D9%88-%D8%A8%D8%A7-%D9%81%D8%B6%D9%88%D9%84%D8%A7%D8%AA-%D8%AD%DB%8C%D9%88%D8%A7%D9%86%DB%8C-%D8%B0%D8%A7%D8%AA%E2%80%8C-%D8%A7%D9%84%D8%B1%DB%8C%D9%87-%D9%88-%D9%85%D8%B1%DA%AF-%D8%A7%D8%B2-%D8%B9%D9%88%D8%A7%D8%B1%D8%B6-%D8%A7%DB%8C%D9%86-%D8%AA%D9%86%D8%A8%D8%A7%DA%A9%D9%88%D9%87%D8%A7)


        دبیرکل جمعیت مبارزه با استعمال دخانیات ایران ضمن هشدار نسبت به وجود مواد شیمیایی، مخدر و میکروبی در تنباکوهای معطر و میوه‌ای و عوارض جبران‌ناپذیر آن برای سلامت، به انتشار فیلمی در فضای مجازی مبنی بر تولید تنباکو با فضولات حیوانی واکنش نشان داد.
      

        آفتاب‌‌نیوز :
      
محمدرضا مسجدی به دنبال انتشار فیلمی از یک کارگاه تولیدی توتون و تنباکو با فضولات حیوانی و اسانس‌های میوه‌ای در فضای مجازی، در گفت‌وگو با ایسنا، ضمن تاکید چند باره بر عوارض استفاده از توتون‌های معطر، گفت: علاوه‌ بر آنکه مصرف توتون و تنباکو خود به تنهایی مضرات جدی برای انسان دارد، مصرف توتون معطر از آنجا که دارای مواد آلی و شیمیایی است، ضرر به مراتب بیشتری خواهد داشت. اما، موضوعی که اکنون با آن روبه‌رو شدیم، استفاده از فضولات حیوانی در تهیه تنباکو است که می‌تواند انواع آلودگی‌های قارچی، میکروبی و انگلی را وارد بدن انسان کند.
وی در ادامه با اشاره به سایر عوارض این نوع از تنباکو اظهار کرد: از آنجا که وجود فضولات حیوانی باعث ایجاد بوی بد در تنباکو می‌شود، متخلفان اقدام به اضافه کردن اسانس و طعم به تنباکو می‌کنند. مصرف تنباکوهای معطر به این شکل می‌تواند منجر به نوعی ذات‌الریه شده و حتی فرد مصرف کننده را به سوی نارسایی تنفسی، بستری شدن در آی‌سی‌یو و حتی مرگ سوق دهد.
مواد مخدر و میکروبی در تنباکوهای معطر
دبیر کل جمعیت مبارزه با استعمال دخانیات ایران با اشاره به تحقیقاتی که بر حدود ۳۰۰ نوع تنباکو انجام شده است، گفت: مدتی قبل دانشگاه علوم پزشکی ایران و وزارت بهداشت با همکاری نیروی انتظامی حدود ۳۰۰ نوع از تنباکوهای میوه‌ای را مورد آزمایش قرار دادند که نتیجه‌ آن منجر به کشف انواع مواد افزودنی شیمیایی، مخدر و میکروبی شد. اما اکنون موضوع وجود فضولات حیوانی در تنباکو فاجعه‌ای وحشتناک است که می‌تواند ضررهای جبران ناپذیری به خانواده‌ها وارد کند.
وی همچنین با اشاره به رد شدن استفساریه اخیر مجلس در خصوص خارج شدن قهوه‌خانه‌ها از شمول اماکن عمومی، توسط شورای نگهبان، تصریح کرد: باعث تاسف است که با وجود رد شدن آن اسفساریه عده‌ای همچنان قصد دارند قهوه‌خانه ها از شمول اماکن عمومی خارج شود تا نظارت‌ها بر این اماکن که عمده‌ مصرف توتون و تنباکو در آنجا اتفاق می‌افتد، کاهش یابد.
تولید زیرزمینی تنباکو با فضولات حیوانی
مسجدی در خصوص نظارت بر اماکن تهیه و تولید توتون و تنباکو، گفت: اماکن تولیدی که مجوز تولید را به شکل قانونی اخذ کرده‌اند توسط بازرسان محیط و کار وزارت بهداشت مورد بررسی و ارزیابی قرار می‌گیرند اما، نمونه‌ای که اخیرا فیلم آن در فضای مجازی پخش شده است، کارگاه تولیدی زیرزمینی و مخفیانه بوده که خارج از نظارت نهادهای حوزه سلامت است.
وی در پایان با تاکید بر نقش دولت و حاکمیت در اطلاع‌رسانی در خصوص عوارض مصرف این نوع مواد آسیب‌زا به سلامت، اظهار کرد: اگر جوانان مطلع باشند چه مواد مضری در تهیه توتون و تنباکو نقش دارد، قطعا نسبت به مصرف آنها تجدید نظر خواهند کرد. هیچ‌کس مخالف شادی و تفریح جوانان نیست اما، این روش به هیچ عنوان پسندیده نخواهد بود.
