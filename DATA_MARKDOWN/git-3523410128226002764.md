
# 
        استمرار برجام تنها با برخورداری کشورمان از مزایای اقتصادی آن مقدور خواهد بود
      

Published at: **2019-11-02T10:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637414/%D8%A7%D8%B3%D8%AA%D9%85%D8%B1%D8%A7%D8%B1-%D8%A8%D8%B1%D8%AC%D8%A7%D9%85-%D8%AA%D9%86%D9%87%D8%A7-%D8%A8%D8%A7-%D8%A8%D8%B1%D8%AE%D9%88%D8%B1%D8%AF%D8%A7%D8%B1%DB%8C-%DA%A9%D8%B4%D9%88%D8%B1%D9%85%D8%A7%D9%86-%D8%A7%D8%B2-%D9%85%D8%B2%D8%A7%DB%8C%D8%A7%DB%8C-%D8%A7%D9%82%D8%AA%D8%B5%D8%A7%D8%AF%DB%8C-%D8%A2%D9%86-%D9%85%D9%82%D8%AF%D9%88%D8%B1-%D8%AE%D9%88%D8%A7%D9%87%D8%AF-%D8%A8%D9%88%D8%AF)

به گزارش بولتن نیوز، اسحاق جهانگیری معاون اول رئیس جمهور صبح امروز (شنبه) در هجدهمین اجلاس نخست وزیران سازمان همکاری شانگ‌های که به میزبانی تاشکند برگزار شد، گفت:جهان ما با مسائل پیچیده، جدید و خطیری روبروست. نظام جهانی ناگزیر است در مواجهه با مسائل نوظهور اقلیمی، بین المللی و منطقه ای برپایه چندجانبه گرایی و همکاری های مشترک کلیه اعضای جامعه جهانی عمل کند. ضرورت دارد همه کشورها براساس مسئولیت خود برای حفظ صلح و امنیت و نظم پایدار بین‌المللی در مقابل هرگونه اقدام یکجانبه‌گرایانه مقاومت ‌کنند.
وی ادامه داد: بر این اساس، جمهوری اسلامی ایران جایگاه ویژه ای برای همکاری های منطقه ای قائل است. از آنجایی که سازمان های منطقه ای نقش مهمی در پیشبرد رویکرد چند جانبه گرایانه در نظام بین الملل دارند، سازمان همکاری شانگهای می تواند در این مسیر پیشگام باشد.
معاون اول رئیس جمهور بیان داشت: جمهوری اسلامی ایران همکاری‌های منطقه‌ای و بین‌المللی را برای مبارزه با تروریسم و تضمین صلح و امنیت بین‌المللی حائز اهمیت می داند و بر مقابله جمعی با این پدیده مجرمانه تأکید دارد و تعهد مبارزه با تروریسم و تلاش برای دستیابی به جهانی عاری از خشونت و افراطی گری را محصول خواست ملت خود می‌داند.
وی تصریح کرد: دولت جمهوری اسلامی ایران متأسف است که تحت تأثیر سیاست‌های زورگویانه دولت آمریکا برخی سازمان‌های رسمی و موثر در مبارزه با تروریسم در کشورهای مستقل در معرض اتهام ناروای تروریستی بودن قرار می‌گیرند و مشمول معیارهای دوگانه در سیاست ‌های مبارزه با تروریسم می‌شوند.
جهانگیری خاطر نشان کرد: برجام یک الگوی کارآمد و موفق دیپلماسی چندجانبه است که در چارچوب مذاکرات دشوار و طولانی ایران با شش قدرت موثر جهان به نتیجه رسید و قطعنامه 2231 شورای امنیت سازمان ملل متحد نیز پشتوانه آن شد اما دولت فعلی آمریکا در اقدامی بی سابقه از توافقنامه برجام خارج شد و درصدد برآمد که با اعمال تحریم های مالی، بانکی، قوانین داخلی و تکنولوژی خود، راه همکاری اقتصادی تمامی کشورهای جهان از جمله اعضای متعهد به برجام را به روی ایران ببندد.
معاون اول رئیس جمهور اظهار داشت: اقدامات زورمدارانه و یک جانبه آمریکا در اعمال تحریم های ظالمانه علیه ملت ایران، مصداق بارز تروریسم اقتصادی و نقض فاحش اصول حقوق بین الملل و منشور ملل متحد است و از این رو جامعه بین‌المللی در این زمینه مسئولیت دارد. جمهوری اسلامی ایران پس از خروج آمریکا از برجام، همواره ضمن اعلام آمادگی خود برای ادامه گفت‌وگوها با طرف ‌های دیگر برجام، پس از یکسال روند توقف اجرای تعهدات هسته‌ای را طبق برجام آغاز و اعلام داشته است، در صورت عمل طرف‌های مقابل به تعهدات خود، اجرای تعهدات هسته ای خود را وفق برجام مجدداً از سر خواهد گرفت.
جهانگیری تصریح کرد: استمرار برجام تنها با تعادل در اجرای تعهدات از سوی تمام طرف‌ها و برخورداری جمهوری اسلامی از مزایای اقتصادی برجام مقدور خواهد بود.
وی ادامه داد: امنیت دریانوردی به عنوان اصل شناخته شده حقوق بین الملل همواره مورد تاکید جمهوری اسلامی ایران بوده است. نظام دریانوردی در تنگه هرمز بر پایه عبور بی ضرر تمامی شناورها، بدون تبعیض بوده و جمهوری اسلامی هرگونه اقدام لازم جهت حفاظت از امنیت این تنگه و حراست از مرزهای آبی خود را جزو حقوق حاکمیتی خود می‌دانند و هرگونه اقدام در جهت امنیتی ‌سازی دریانوردی آزاد را نمی پذیرد.
معاون اول رئیس جمهور با اشاره به طرح ابتکاری «صلح هرمز» که توسط رییس جمهوری اسلامی ایران در اجلاس اخیر مجمع عمومی سازمان ملل متحد ارائه شد، خاطر نشان کرد: این طرح فرصت مناسبی برای دستیابی به صلح پایدار، همکاری و مشارکت جمعی کشورهای منطقه، تضمین امنیت انتقال انرژی و کشتیرانی و تبادلات تجاری جهان با منطقه است که انتظار حمایت جامعه بین‌المللی و سازمان ‌های منطقه ‌ای از این طرح را داریم.
جهانگیری افزود: جمهوری اسلامی ایران بر این باور است که راه توسعه و رفاه کشورهای منطقه از مسیر همکاری ‌های اقتصادی و تجاری می‌گذرد و ایران آماده است تا با ابتکارات منطقه ‌ای در این زمینه همکاری لازم را داشته باشد.
وی گفت: موقعیت جغرافیایی ایران امکان اتصال ترانزیتی کشورهای مختلف در غرب و شرق و شمال و جنوب را فراهم می‌سازد و ما علاقمندیم از این موقعیت راهبردی برای کمک به توسعه پایدار و رشد کشورمان و همگرایی اقتصادی سایر کشورهای منطقه به بهترین نحو استفاده کنیم.
جهانگیری در ادامه افزود: در همین راستا با سرمایه گذاری های عظیم، کریدورهای مختلف حمل و نقل و ترانزیت جاده‌ای و ریلی نظیر کریدور شمال – جنوب، کریدور خلیج فارس – دریای سیاه، کریدور شرق ایران با محوریت توسعه بندر چابهار، کریدور‌های جاده‌ای و ریلی مصوب اکو و همچنین کریدورهای هوایی برای تسهیل حمل‌ونقل ترانزیتی ایجاد شده است.
معاون اول رئیس جمهور تاکید کرد: اخیراً موافقتنامه موقت ترتیبات تجارت آزاد بین ایران و اتحادیه اقتصادی اوراسیا به امضا رسیده است که با اجرایی شدن مرحله اول آن، ترتیبات تجارت ترجیحی بین ایران و اعضای اتحادیه برقرار می‌شود و در آینده‌ای نزدیک به سمت تجارت آزاد منطقه‌ای حرکت خواهیم کرد.
وی اضافه کرد: به یقین تعامل و مشارکت جمهوری اسلامی ایران در چارچوب سازمان همکاری شانگهای موجب تقویت این ائتلاف بین‌المللی برای ارتقاء صلح و همزیستی پایدار و کسب و خلق فرصت‌های جدید توسعه و ارتقاء سطح آسایش و رضایت مردم کشورهای عضو و جهان می‌شود.
جهانگیری در خاتمه تصریح کرد: موقعیت ژئوپلتیک و ژئواکونومیک جمهوری اسلامی ایران و پتانسیل ممتاز آن در منابع انسانی و مادی بویژه انرژی عناصری موثر و اعتباربخش به هر گونه همکاری و ائتلاف بین‌المللی و تأمین منافع مشترک است.
