
# دو زیرمجموعه تاصیکو آماده عرضه اولیه در بورس و فرابورس می شوند

Published at: **2019-11-04T00:00:00+00:00**

Author: ****

Original: [boursepress.ir](http://boursepress.ir/news/138391/%D8%AF%D9%88-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87-%D8%AA%D8%A7%D8%B5%DB%8C%DA%A9%D9%88-%D8%A2%D9%85%D8%A7%D8%AF%D9%87-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D8%AF%D8%B1-%D8%A8%D9%88%D8%B1%D8%B3-%D9%88-%D9%81%D8%B1%D8%A7%D8%A8%D9%88%D8%B1%D8%B3-%D9%85%DB%8C-%D8%B4%D9%88%D9%86%D8%AF)


        مدیرعامل سرمایه‌گذاری صدر تامین ضمن اشاره به برنامه های آتی این هلدینگ از عرضه اولیه دو شرکت زیرمجموعه در بورس و فرابورس خبر داد.
      
به گزارش پایگاه خبری بورس پرس، غلامرضا سلیمانی در حاشیه نمایشگاه ایران‌کانمین از افزایش 25 درصدی سود هلدینگ صدرتامین در دوره 6 ماهه نسبت به بودجه پیش‌بینی‌شده و عرضه دو شرکت زیرمجموعه خبر داد و به دنیای بورس گفت: پیگیری‌ها برای عرضه سهام دو شرکت سرام‌آرا و زغال‌سنگ طبس در جریان است که بتوانیم تا پایان سال، سهام این دو شرکت را در بورس و فرابورس عرضه کنیم. وی افزود: هفته گذشته جلسه هیات پذیرش زغال‌سنگ طبس برگزار شد و در حال تکمیل اطلاعات موردنیاز است. عرضه سهام سرام‌آرا در فرابورس نیز منتظر ارسال گزارش 6 ماهه است تا برای عرضه آماده شود. در این هلدینگ به دنبال افزایش بازدهی پرتفوی هستیم، شرکت‌های گروه با برنامه‌ریزی برای افزایش سودآوری و استفاده از ظرفیت‌ها حرکت می‌کنند و استفاده از بومی‌سازی و فناوری از محورهای اساسی و مورد تاکید شستا و وزارت رفاه در مجموعه است.
این مقام مسئول عارضه‌یابی فناوری را از دیگر برنامه‌های "تاصیکو" در خصوص توسعه فناوری دانست و گفت: برای توسعه فناوری نیازمند شناسایی چالش‌ها و رفع آنها هستیم که با بهره‌گیری از شیوه عارضه‌‌یابی حرکت خواهیم کرد تا شرکت‌های دانش‌بنیان در زنجیره کسب و کار بتوانند با بهره‌گیری از استانداردها و فناوری‌های روز دنیا، چالش‌ها را کاهش داده و ارزش افزوده ایجاد کنند.
سلیمانی با اشاره به ضرورت بحث نوآوری و نفوذ فناوری گفت: امید می رود بتوانیم با حمایت از شتاب‌دهنده‌هایی که در "تاصیکو" راه‌اندازی شده تا پایان سال 3 یا 5 شرکت دانش‌بنیان در صدر تامین با هدف ایجاد ارزش افزوده بیشتر و توسعه کسب و کار در بخش معدن ایجاد کنیم.در بخش معدن بومی‌سازی مواد اولیه، تجهیزات و قطعات امری اجتناب‌ناپذیر است و برای حضور در شرایط کنونی لازم است در فناوری این بخش‌ها سرمایه‌گذاری شود تا بتوانیم با بهره‌گیری از ایده‌های دانشگاهی، بازدهی کسب و کارهای کنونی را در بنگاه‌های زیرمجموعه صدر تامین مرتفع کنیم.
انتهای پیام
