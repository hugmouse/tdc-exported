
# కోహ్లీ కేవలం మూడంటే మూడే సెకన్లలో అంగీకరించాడు: గంగూలీ

Published at: **2019-11-02T21:11:30+00:00**

Author: ****

Original: [Andhrajyothy](https://www.andhrajyothy.com/artical?SID=944657)

Ph: 88865 47666ప్రవేశం ఉచితం ADVT
ముంబై: బంగ్లాదేశ్‌తో డే/నైట్ టెస్టు విషయంలో టీమిండియా సారథి విరాట్ కోహ్లీని ఒప్పించేందుకు తనకు మూడంటే మూడే సెకన్లు పట్టిందని బీసీసీఐ చీఫ్ సౌరవ్ గంగూలీ అన్నాడు. వారం రోజుల క్రితం బీసీసీఐ పగ్గాలు చేపట్టిన గంగూలీ.. మూడేళ్ల క్రితం టెక్నికల్ కమిటీ చైర్మన్‌గా ఉన్నప్పుడు దేశవాళీ క్రికెట్‌లో పింక్‌బాల్‌ను ప్రవేశపెట్టాడు. ఇప్పుడు భారత క్రికెట్ బోర్డు వైఖరిని మార్చడంలో విజయవంతం అయ్యాడు. ఆస్ట్రేలియా-న్యూజిలాండ్‌లు అడిలైడ్‌లో డే/నైట్ టెస్టు ఆడిన నాలుగేళ్ల తర్వాత, ఈ నెల 22-26 మధ్య ఈడెన్ గార్డెన్స్‌లో భారత్-బంగ్లాదేశ్‌లు తొలి డే/నైట్ టెస్టు ఆడనున్నాయి.
 
‘‘నిజం చెప్పాలంటే అడిలైడ్‌లో డే/నైట్ టెస్టు ఆడేందుకు భారత్ ఎందుకు నిరాకరించిందో నాకు కారణం తెలియదు. అతడి(కోహ్లీ)తో నేను ఓ గంటసేపు మాట్లాడాను. మనం డే/నైట్ టెస్టులు ఆడాల్సిన అవసరం ఉంది, నీ సమాధానం ఏంటో మూడు సెకన్లలో చెప్పమని అడిగాను. వెంటనే అతడు ‘సరే, అలాగే ముందుకెళ్దాం’ అని చెప్పాడు’’ అని సెలక్షన్ కమిటీ మీటింగ్ సందర్భంగా కోహ్లీతో జరిగిన సంభాషణ గురించి గంగూలీ వెల్లడించాడు.
 
గతేడాది అడిలైడ్ ఓవల్‌లో పింక్ బాల్ టెస్ట్ కోసం ఆస్ట్రేలియా చేసిన అభ్యర్థనను భారత జట్టు తిరస్కరించింది, అదే సమయంలో డే/నైట్ టెస్టులకు ఆతిథ్యం ఇవ్వాలంటూ వెస్టిండీస్‌కు చేసిన సూచన కూడా ఫలితం లేకుండా పోయింది. గతంలో ఏం జరిగిందో, కారణం ఏమిటో తనకు తెలియదని, కానీ డే/నైట్ టెస్టులు ఆడడం పూర్తిగా ఆమోదయోగ్యమేనని గంగూలీ అన్నాడు. టెస్టుల్లో ఖాళీ స్టాండ్లు కనిపించడం సరైదని కాదని అతడు (కోహ్లీ) కూడా గ్రహించి ఉంటాడని గంగూలీ పేర్కొన్నాడు.
 
డే/నైట్ టెస్టు ఫార్ములా ఉపఖండంలో టెస్టులకు పూర్వవైభవం తీసుకొస్తుందని గంగూలీ ఆశాభావం వ్యక్తం చేశాడు. భారత్-దక్షిణాఫ్రికా మధ్య స్వదేశంలో జరిగిన టెస్టు సిరీస్‌కు అంతగా ఆదరణ లేకపోవడం తనను ఆందోళనకు గురిచేసిందన్నాడు. అదే టీ20లో అయితే స్టేడియంలోని ప్రతీ స్టాండు కిటకిటలాడుతుందని, సరైన నిర్వహణ ఉంటే టెస్టుల్లోనూ ఇది సాధ్యమేనని అన్నాడు. ఇప్పుడు జీవితాల్లో చాలా మార్పులు వచ్చాయని, ఉద్యోగులు కార్యాలయాలు వదిలి వెళ్లలేరని, కాబట్టి వారి అనుకూలతను బట్టి మ్యాచ్‌లను నిర్వహించాల్సి ఉంటుందని గంగూలీ వివరించాడు. మెల్‌బోర్న్ క్రికెట్ స్టేడియంలో జరిగిన బాక్సింగ్ డే టెస్టు తనకు వందోదని గర్తుచేసుకున్న గంగూలీ.. ఆ టెస్టులో మొదటి రోజు స్టాండ్స్‌లో 70,000 మంది ఉన్నారని బీసీసీఐ చీఫ్ గంగూలీ పేర్కొన్నాడు.
