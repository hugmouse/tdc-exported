
# La CUP refusa formar un grup parlamentari únic a Madrid: La unitat no es fa als platós de televisió

Published at: **2019-11-06T19:44:13+00:00**

Author: ****

Original: [Ara.cat](https://www.ara.cat/politica/CUP-refusa-parlamentari-Madrid-televisio_0_2339166268.html)

La número 3 de la CUP, Eulàlia Reguant, ha refusat avui la crida a la unitat de la cap de llista de JxCat, Laura Borràs, que ahir durant  el debat de TV3 va instar les forces independentistes a formar un grup parlamentari únic a Madrid i que avui ho ha tornat a posar sobre la taula davant el silenci dels republicans. La portaveu del secretariat nacional ha qualificat la proposta d'"electoralista" i ha deixat clar que no es plantegen anar de bracet amb les dues grans forces independentistes al Congrés. "Quan es proposa en platons televisius és electoralista", ha remarcat l'exdiputada, que li ha demanat "fer propostes amb sentit fora dels focus dels mitjans perquè la unitat no es fa als platós de televisió".

        JxCat pressiona ERC pel grup independentista a Madrid: "És un repte de país i no de partits"
      
En un acte a la Sala Santa Llúcia de Reus davant un centenar llarg de persones, Reguant ha criticat que Borràs fes arribar aquesta iniciativa en un plató de televisió. "Sempre és positiu treballar conjuntament, però la seva proposta és electoralista per evitar un mal resultat del seu partit", ha criticat Reguant. En aquest sentit, la número 3 dels cupaires ha demanat a Borràs que no es faci "electoralisme amb l'exercici del dret a l'autodeterminació" abans de reblar: "Si volen unitat treballin perquè l'Assemblea de Càrrecs Electes sigui un espai real de treball i no sigui un espai simbòlic, no posin les eleccions pel mig si volen unitat", ha denunciat.    
En qualsevol cas, la també portaveu del secretariat nacional ha carregat contra la falta de concreció de JxCat per fer efectiva l'autodeterminació per deslegitimar la iniciativa. "Com a principal partit del Govern són incapaços de liderar una resposta a la sentència i treballen amb l'Estat en la repressió contra les mobilitzacions per la sentència, però també amb els desnonaments", ha lamentat Reguant per distanciar-se de la proposta de JxCat.  
Reguant, que ha celebrat "la nova derrota de Llarena" per la negativa del Regne Unit a extradir l'exconsellera Clara Ponsatí, ha demanat, així mateix, al Govern que no col·labori en el dispositiu policial que implicarà el desplegament de 12.000 policies el 10-N per garantir la jornada electoral. "Volem que la gent voti amb tranquil·litat i això és incompatible amb militaritzar els carrers i exigim al conseller Miquel Buch que replegui el cossos policials perquè no ens volem remetre a l'1-O", ha afirmat l'exdiputada, que ha exigit de nou al Govern que deixi de "col·laborar amb la repressió".  
La número 3 de la candidatura ha deixat clar també que no pensen teixir aliances a la cambra baixa. "L'única aliança que defensem és dels pobles i des treballadors i es treballa fora del Congrés", ha avisat abans de denunciar la deriva del PSOE.  "La dreta parla d'intervenir l'escola i els mitjans de comunicació, d'il·legalitzar partits, tornar, en definitiva al 1939 i viure 40 anys més de dictadura, i el PSOE està competint amb la dreta per liderar la repressió". 
Per aquest motiu, ha instat Unides Podem i els comuns a no facilitar tampoc la investidura de Pedro Sánchez. "Volen governar amb aquesta gent que són els garants de la repressió a Catalunya?", s'ha preguntat la candidata. "Al PSOE li importa molt poc la majoria independentista o una majoria d'esquerres, només vol mantenir a qualsevol preu la unitat d'Espanya i els interessos de la monarquia i de l'Íbex-35", ha sentenciat.
La diputada Maria Sirvent també ha carregat contra ERC pels contactes entre el vicepresident Pere Aragonès i la seva homòloga a l'Estat, Carmen Calvo, després del veredicte del Suprem per "la seva voluntat de voler tancar per dalt allò que es va obrir per baix". JxCat tampoc s'ha escapat de les garrotades i l'exregidora de Terrassa ha denunciat "la coordinació policial entre la conselleria d'Interior comandada per Miquel Buch i el ministeri de l'Interior i que ha permès que s'utilitzessin pilotes de goma per dissoldre les protestes quan estan prohibides a Catalunya". 
Sirvent ha advertit que "no és possible cap reforma que doni sortida a les nostres aspiracions" i davant la nova crisi econòmica que s'albira, ha assenyalat que només hi ha una opció, "una esmena a la totalitat del règim". En aquest sentit, també ha marcat distàncies amb els republicans, que encara no han tancat la porta a facilitar la investidura de Pedro Sánchez. "Mai regalarem els nostres vots al PSOE perquè no reconeixerà mai el dret a l'autodeterminació", ha avisat abans de denunciar que Sánchez hagi tret pit avui que controla la Fiscalia. "Ja ho sabem, que la controla, ho vam comprovar quan el fiscal general va dictar presó per a tots els joves que van participar en les protestes per la sentència", ha recordat Sirvent. 
Prèviament, la cap de llista per Tarragona, Mariona Quadrada, ha reiterat l'aposta dels cupaires per la ingovernabilitat de l'Estat. "Volem ser els corcons, les paparres del règim del 1978", ha etzibat.  L'exregidora de Reus, que va ser arrestada el novembre del 2017 per les protestes del 3-O contra la presència de la Policia Nacional en un hotel de la ciutat, ha avisat que volen fer entrar en contradicció JxCat i ERC posant-los "un mirall al davant" per sustentar també la "violència estructural" a Catalunya. "Volem l'amnistia per a totes les empresonades, torturades i vexades durant aquesta tardor", ha dit en un nou retret a JxCat i ERC, que només consideren presos polítics els dirigents independentistes jutjats al Suprem.  
L'exdiputat i ara número 2 per Tarragona, Sergi Saladié, ha carregat contra JxCat, però sobretot ERC, per plantejar-se abstenir-se en la investidura del candidat del PSOE. "Volem ser un dic de contenció contra el mal menor que és investir Pedro Sánchez, que vol exercir més repressió, tot i que hi ha partits que es plantegen facilitar la seva investidura", ha denunciat en referència a les dues grans forces independentistes. "Per garantir la ingovernabilitat de l'Estat el vot ha de ser per la CUP", ha afegit el dirigent ebrenc, que no ha amagat que esperen "recollir el descontentament" de part de l'independentisme. 
"Fins ara la gent no qüestionava el Govern pel procés de dol dels darrers dos anys pels presos, però ara la gent ha sortit al carrer malgrat les porres d'allà i d'aquí i davant d'un govern inactiu amb un parlament buit de continguts", ha celebrat Saladié, que ha reclamat el màxim suport per a la seva formació perquè "quan la CUP és forta, hi ha moviments, com vam demostrar pressionant per fer el referèndum".
