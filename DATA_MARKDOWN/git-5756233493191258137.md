
# مرکز پژوهش‌های مجلس: زبان چینی در مدارس تدریس شود

Published at: **2019-11-04T12:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619828/%D9%85%D8%B1%DA%A9%D8%B2-%D9%BE%DA%98%D9%88%D9%87%D8%B4%E2%80%8C%D9%87%D8%A7%DB%8C-%D9%85%D8%AC%D9%84%D8%B3-%D8%B2%D8%A8%D8%A7%D9%86-%DA%86%DB%8C%D9%86%DB%8C-%D8%AF%D8%B1-%D9%85%D8%AF%D8%A7%D8%B1%D8%B3-%D8%AA%D8%AF%D8%B1%DB%8C%D8%B3-%D8%B4%D9%88%D8%AF)


        مرکز پژوهش‌های مجلس در گزارشی ضمن بررسی کارشناسی ابعاد طرح رفع انحصار از زبان انگلیسی در نظام آموزش هماهنگی پیشنهاد رد کلیات این طرح را داده و همچنین خواستار امکان آموزش زبان چینی در مدارس شده است.
      

        آفتاب‌‌نیوز :
      
مرکز پژوهش‌های مجلس در گزارشی به بررسی کارشناسی طرح رفع انحصار از زبان انگلیسی در نظام آموزش هماهنگی کشور پرداخته است.
در چکیده این گزارش اشاره شده که نتیجه این طرح رشد بی رویه موسسات آموزش‌های زبان خارجی، کاهش عدالت آموزشی از حیث عدم امکان دسترسی دانش آموزان مناطق محروم و همچنین امکان ایجاد چالش‌های امنیتی از حیث ورود کنسرسیوم‌های خارجی به نظام آموزشی کشور خواهد بود.
همچنین در حال حاضر براساس سند تحول بنیادین امکان ارائه آموزش زبان‌های خارجی فرانسه، آلمانی، اسپانیولی، ایتالیایی و روسی در مدارس وجود دارد. به همین دلیل رفع کلیات این طرح پیشنهاد می‌شود.
مرکز پژوهش‌های مجلس در جمع بندی گزارش خود تاکید کرده که لازم است آموزش زبان خارجی به خصوص تنوع در این آموزش در مدارس وجود داشته باشد، ولی نه بدان معنا که آموزش به آموزشگاه‌های آزاد خارج از مدارس واگذار شود.
همچنین در این گزارش آمده با وجودی که تقویت آموزش زبان خارجی یکی از اهداف طرح است، اما این هدف با این طرح محقق نمی‌شود؛ لذا پیشنهاد می‌شود که با توجه به تاکیدات مقام معظم رهبری در خصوص آموزش زبان کشور‌های پیشرفته شرقی از یک سو و افزایش تعاملات تجاری ایران با کشور چین شورای عالی آموزش و پرورش امکان آموزش زبان چینی در مدارس را در کنار سایر زبان‌های پنج گانه غیر انگلیسی تصویب کند.
