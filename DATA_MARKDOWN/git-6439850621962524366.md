
# ঢাকা দক্ষিণের ওয়ার্ড কাউন্সিলর মঞ্জু গ্রেফতার

Published at: **2019-11-01T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/457847/%E0%A6%A2%E0%A6%BE%E0%A6%95%E0%A6%BE-%E0%A6%A6%E0%A6%95%E0%A7%8D%E0%A6%B7%E0%A6%BF%E0%A6%A3%E0%A7%87%E0%A6%B0-%E0%A6%93%E0%A7%9F%E0%A6%BE%E0%A6%B0%E0%A7%8D%E0%A6%A1-%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%B8%E0%A6%BF%E0%A6%B2%E0%A6%B0-%E0%A6%AE%E0%A6%9E%E0%A7%8D%E0%A6%9C%E0%A7%81-%E0%A6%97%E0%A7%8D%E0%A6%B0%E0%A7%87%E0%A6%AB%E0%A6%A4%E0%A6%BE%E0%A6%B0)

স্টাফ রিপোর্টার ॥ ঢাকা দক্ষিণ সিটি কর্পোরেশনের ৩৯ নম্বর ওয়ার্ড কাউন্সিলর ময়নুল হক মঞ্জুকে গ্রেফতার করেছে র‌্যাব। বৃহস্পতিবার দুপুরে টিকাটুলির কে এম দাস লেনের নিজ কার্যালয় ও হাটখোলার বাসায় অভিযান চালিয়ে দুটি পিস্তল, মদ, গাঁজা, ইয়াবা, ফেনসিডিল ও যৌন উত্তেজনাবর্ধক ওষুধ উদ্ধার করা হয়েছে। অভিযানে কাউন্সিলর মঞ্জুর গাড়িচালক সাজ্জাদকেও গ্রেফতার করা হয়েছে। অভিযান শেষে এক সংবাদ সম্মেলনে র‌্যাব-৩ এর অধিনায়ক লেঃ কর্নেল শাফিউল্লাহ বুলবুল জানান, চাঁদাবাজির বিপুল অর্থ যুক্তরাষ্ট্রে বসবাসরত পরিবারের কাছে পাচার করেছেন কাউন্সিলর মঞ্জু। তিনি জানান, চলমান ক্যাসিনোবিরোধী ও শুদ্ধি অভিযানের ধারাবাহিকতায় কাউন্সিলর ময়নুল হক মঞ্জুকে গ্রেফতার করা হয়। র‌্যাব-৩ অধিনায়ক জানান, রাজধানী সুপার মার্কেটের কাজী মোঃ রনি নামে এক ব্যবসায়ী গত বুধবার রাতে ওয়ারী থানায় একটি মামলা করেন। তার অভিযোগ, কাউন্সিলর মঞ্জু তার কাছে দুই লাখ টাকা চাঁদা দাবি করেন। ওই টাকা না দেয়ায় বিভিন্নভাবে হুমকি দিয়েছেন। মামলার বিষয়ে জানার পর র‌্যাব অনুসন্ধান চালিয়ে জানতে পারে, এর আগেও তার বিরুদ্ধে আরও দুটি মামলা রয়েছে। সব মামলায়ই তার বিরুদ্ধে চাঁদাবাজি-দখলবাজি ও সন্ত্রাসের অভিযোগ রয়েছে। লেঃ কর্নেল শাফিউল্লাহ জানান, অভিযানকালে তার কার্যালয় থেকে দুটি আগ্নেয়াস্ত্র, মাদক ও নিষিদ্ধ ওষুধ উদ্ধার করা হয়েছে।
এদিকে কার্যালয়ে অভিযান শেষে বিকেলে মঞ্জুকে সঙ্গে নিয়ে তার হাটখোলার বাড়িতে অভিযানে যায় র‌্যাব। চারতলা ওই বাড়িতে প্রায় দুই ঘণ্টা অভিযান চালিয়ে সেখান থেকে মদ, বিয়ার, মঞ্জুর পাসপোর্ট জব্দ করা হয়। এছাড়া বেশ কিছু জমির দলিল ও কাগজপত্রও সেখানে পায় র‌্যাব। র‌্যাব-৩ এর সিও জানান, ভবনের চতুর্থ তলার একটি কক্ষে কাঠের তৈরি একটি বাক্স পাওয়া গেলেও সেখানে কিছু মেলেনি।
বাসায় অভিযান চলার সময় সুমি বেগম নামে এক মহিলা মঞ্জুর আত্মীয় পরিচয় দিয়ে জানান, ঢাকায় মঞ্জুর কেউ থাকেন না। প্রায় ১৮ বছর ধরে স্ত্রী, দুই ছেলে, এক মেয়ে আমেরিকায় থাকেন। মঞ্জু নিজেও নিয়মিত আমেরিকায় যাতায়াত করেন। মঞ্জুর মা মারা যাওয়ার পর তার বাবা আজিজুল হক দ্বিতীয় স্ত্রীকে নিয়ে গোলাপবাগে নিজের বাসায় থাকেন। আর মঞ্জুর বাসায় তিনি (সুমি বেগম) ছাড়াও মঞ্জুর গাড়িচালক সাজ্জাদ থাকতেন। সেখান থেকেই সাজ্জাদকে গ্রেফতার করে র‌্যাব। হাটখোলার ওই বাসায় অভিযানের সময় দেখা যায়, চারতলা ওই ভবনের সিঁড়ি, গ্যারেজ বেশ অপরিচ্ছন্ন অবস্থায় রয়েছে। নিচতলায় কেউ নেই। দোতলায় তালা লাগানো। তবে তিনতলা ও চারতলা বিশিষ্ট ডুপ্লেক্স বাড়িটি বেশ ঝকঝকে তকতকে ছিল। প্রতিটি কক্ষ দামী টাইলস আর আসবাবপত্র দিয়ে সাজানো। প্রায় প্রতিটি ঘরের দেয়ালে সাবেক মন্ত্রীসহ বিশিষ্টজনদের সঙ্গে মঞ্জুর ছবি। স্ত্রী-সন্তানদের সঙ্গেও তার ছবি দেখা যায় এর মধ্যে। সুমি বেগম জানান, ওই বাড়ি নিয়ে মামলা চলছে। তবে কার সঙ্গে বা কী অভিযোগে মামলা- সে বিষয়ে কোন ধারণা তিনি দিতে পারেননি।
র‌্যাব-৩ এর সিও লেঃ কর্নেল শাফিউল্লাহ বুলবুল জানান, মঞ্জুকে গ্রেফতারের পর আরও অন্তত অর্ধশত অভিযোগ পাওয়া গেছে। তিনি জানান, গত বুধবার দায়ের হওয়া চাঁদাবাজির মামলাটি ছাড়াও আট কোটি টাকা চাঁদাবাজির অভিযোগে আরও দুটি মামলা রয়েছে এই কাউন্সিলরের বিরুদ্ধে। র‌্যাব-৩ এর অধিনায়ক জানান, অভিযোগ রয়েছে, কাউন্সিলর মঞ্জু চাঁদাবাজির মাধ্যমে কোটি কোটি টাকা অবৈধভাবে অর্জন করেছেন। সেসব অর্থ আমেরিকায় বসবাসরত পরিবারের কাছে হুন্ডির মাধ্যমে পাচার করেছেন। কী পরিমাণ অর্থ তিনি পাচার করেছেন এটি আইনীভাবে তদন্তের বিষয়। কাউন্সিলর মঞ্জু নিজেও একজন মাদকসেবী ছিলেন। চাঁদাবাজি-দখলবাজি ও সন্ত্রাসী তৎপরতা ছিল কাউন্সিলর মঞ্জুর আয়ের উৎস বলেও মন্তব্য করেন তিনি। দীর্ঘদিনের অভিযোগ সত্ত্বেও এতদিন তাকে কেন আটক করা হয়নি, এমন প্রশ্নের জবাবে লেঃ কর্নেল শাফিউল্লাহ জানান, কাউকে আটক করলেই হবে না, তার বিরুদ্ধে যথাযথ সাক্ষীর বিষয় রয়েছে। রাজধানী মার্কেটের ব্যবসায়ীরা কাউন্সিলর মঞ্জুর বিরুদ্ধে রাস্তায় নেমে এসেছেন। তারা আইনশৃঙ্খলা রক্ষাকারী বাহিনীকে সহায়তা করবেন বলে জানিয়েছেন। আমাদের কাছে মনে হয়েছে তাকে আটকের এটাই যথোপযুক্ত সময়।
সংশ্লিষ্ট সূত্রগুলো জানায়, সম্প্রতি ক্ষমতাসীন আওয়ামী লীগ ও সহযোগী সংগঠনগুলোর মধ্যে দুর্নীতিবিরোধী শুদ্ধি অভিযান শুরু হলে নতুন করে তার নাম সামনে আসে। সিটি কর্পোরেশনের সভায় অনুপস্থিতির কারণে এ সপ্তাহের শুরুতে দক্ষিণ সিটির যে ২১ কাউন্সিলরকে কারণ দর্শাও নোটিস পাঠানো হয়েছে, তাদের মধ্যে মঞ্জু একজন। র‌্যাব সদস্যরা দুপুরে তার অফিস ঘিরে অভিযান শুরু করলে স্থানীয় ব্যবসায়ীদের পাশাপাশি নানা বয়সী মানুষ সেখানে ভিড় করে। এদিকে র‌্যাব তাকে আটক করে নিয়ে যাওয়ার পর অনেকেই প্রকাশ্যে আনন্দ প্রকাশ করেন। এ সময় মিষ্টিও বিতরণ করা হয়। এ সময় মঞ্জুর কার্যালয়ের সামনে বিভিন্ন প্ল্যাকার্ড নিয়ে ব্যবসায়ীদের আনন্দ মিছিল করতে দেখা গেছে। ব্যবসায়ীরা ‘চাঁদাবাজ মঞ্জু নিপাত যাক, রাজধানী মার্কেট মুক্তি পাক। চাঁদাবাজ মঞ্জুর বিচার চাই’ ইত্যাদি স্লোগান দিচ্ছিলেন। ব্যবসায়ীরা অভিযোগ করেন, দীর্ঘদিন ধরে কাউন্সিলর মঞ্জু রাজধানী মার্কেটের ব্যবসায়ীদের জিম্মি করে রেখেছেন। তার চাঁদাবাজিতে অতিষ্ঠ হয়ে পড়েছেন সবাই। রাজধানী মার্কেটের শাড়ি ব্যবসায়ী আক্তার হোসেন জানান, কাউন্সিলর মঞ্জু নিজেকে রাজধানী মার্কেটের অঘোষিত সভাপতি দাবি করতেন। কেউ দোকান ভাড়া নিলে, বিক্রি করলে ২ থেকে ৫ লাখ টাকা চাঁদা দাবি করতেন। কিছুদিন আগে এসি লাগানোর কথা বলে ব্যবসায়ীদের কাছ থেকে ৫ কোটি টাকা নিয়েছেন। কিন্তু কোন কাজই করেননি। প্রায় ৯ বছর ধরে তার চাঁদাবাজিতে অতিষ্ঠ ব্যবসায়ীরা। সংশ্লিষ্ট সূত্রগুলো জানায়, টিকাটুলির রাজধানী সুপার মার্কেট ও নিউ রাজধানী সুপার মার্কেটে চাঁদাবাজি, অবৈধ দখলদারির পাশাপাশি মাদকের কারবারের অভিযোগে বিভিন্ন সময়ে খবরের শিরোনাম হয়েছেন তিনি। অবশ্য তিনি নিজে বরাবরই তা অস্বীকার করেছেন।
