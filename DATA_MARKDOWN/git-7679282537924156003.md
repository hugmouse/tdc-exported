
# उपद्रव: प्रतिमा विसर्जन के दौरान पटना में बवाल, पुलिस जिप्सी फूंकी

Published at: **2019-11-05T05:26:26+00:00**

Author: **पटना हिन्दुस्तान टीम**

Original: [https://www.livehindustan.com](https://www.livehindustan.com/bihar/story-ruckus-during-lord-surya-immersion-in-patna-police-vehicles-caught-fire-2832649.html)

पटना सिटी के आलमगंज थाना क्षेत्र स्थित बबुआगंज में सोमवार की देर रात प्रतिमा विसर्जन के दौरान असामाजिक तत्वों में हिंसक झड़प के बाद जमकर बवाल हुआ। विवाद बढ़ने पर दोनों पक्षों के बीच मारपीट शुरू हो गई। एक-दूसरे पर पथराव करते हुए कई राउंड गोलियां चलीं। यही नहीं कई वाहनों में तोड़फोड़ करते हुए आलमगंज थाने की जिप्सी फूंक दी गई। पथराव में करीब एक दर्जन से अधिक लोग जख्मी हो गए। फायरिंग, पथराव व आगजनी होने पर लोग दरवाजा बंद कर अपने घरों में दुबक गए और भगदड़ मच गई। स्थिति को नियंत्रित करने के लिए आईजी रेंज संजय सिंह, एसएसपी गरिमा मलिक कई थानों की पुलिस फोर्स व दंगा नियंत्रण दस्ते के साथ घटनास्थल पर मौजूद हैं।
गोलियों की तड़तड़ाहट से थर्रा उठे लोग बताया गया है प्रतिमा विसर्जन के दौरान असामाजिक तत्वों में पहले झड़प शुरू हुई। इसको लेकर उनके बीच मारपीट होने लगी। इसको देखकर स्थानीय लोग जब बीचबचाव के लिए आगे आए तो उनसे भी मारपीट होने लगी। इसके बाद स्थानीय लोग आमने-सामने आ गए। लाठी-डंडे से लैस होकर आए लोगों ने एक-दूसरे पर हमला बोल दिया। इसी बीच पथराव भी किया जाने लगा, जिससे भगदड़ की स्थिति उत्पन्न हो गई। पथराव के बीच हवाई फायरिंग भी की जाने लगी। गोलियों की तड़तड़ाहट होने पर लोग अपनी-अपनी जान बचाने के लिए इधर-उधर भागने लगे। ऐसे में घरों के दरवाजे और दुकानों के शटर धड़ाधड़ गिरने लगे।
सड़क कर दी जामघटना से आक्रोशित लोगों ने बबुआगंज में सड़क जाम कर दी। लोगों के द्वारा नारेबाजी की जा रही थी। जबकि पुलिस प्रशासन के आला अधिकारी आक्रोशित लोगों को शांत कराने में जुटे थे।
छावनी में तब्दील हुआ इलाकाघटना की सूचना के कुछ ही देर बाद कई थानों की पुलिस फोर्स व दंगा नियंत्रण दस्ते के साथ एसएसपी गरिमा मलिक मौके पर पहुंची और उपद्रवियों को तत्काल गिरफ्तार करने का आदेश दिया। देर रात तक घटनास्थल पर स्थिति तनावपूर्ण लेकिन नियंत्रण में थी।
घरों व दुकानों को बंद कर छिप गए लोगलोग घरों और दुकानों को बंद कर सुरक्षित जगहों पर छिप गए। बवाल के बीच कई वाहनों में आग भी लगा दी गई। इसके चलते क्षेत्र का माहौल पूरी तरह से अशांत हो गया। गोलीबारी व आगजनी में किसी के हताहत होने की खबर नहीं है। सूचना पर आलमगंज थाना प्रभारी मौके पर पहुंचे और स्थिति को नियंत्रित करने का प्रयास किया। 
प्रतिमा विसर्जन के दौरान असामाजिक तत्वों के आपस में भिड़ने से बवाल हुआ है। पूरे मामले की जांच कर उपद्रवियों के खिलाफ कड़ी से कड़ी कार्रवाई करने का निर्देश पुलिस को दिया गया है। दोषी किसी भी सूरत में बख्शे नहीं जाएंगे। -संजय सिंह, आईजी रेंज
