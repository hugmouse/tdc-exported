
# Луценко повернувся в Київ після курсу англійської в Лондоні

Published at: **2019-11-04T12:10:48+00:00**

Author: ****

Original: [Українська правда](https://www.pravda.com.ua/news/2019/11/4/7230929/)

Колишній генеральний прокурор Юрій Луценко повернувся до України з Великої Британії, та підтримує свою дружину, яка вирішила скласти мандат.
Джерело: Facebook-сторінка Луценка у Facebook
Пряма мова: "Моя дружина Ірина написала заяву про складення депутатських повноважень. Вона перенесла серйозну проблему з серцем. Такий діагноз не дозволяє працювати на виборців на повну віддачу, як вона це робила і в опозиції і при владі.
Ні, це ніяк не пов‘язано з "версіями" переповнених жовчю псевдоекспертів. Хоча би тому, що я вже 10 днів як закінчив курс англійської і повернувся в Київ".
Деталі: Луценко запевняє, що його "сім‘я народилася, працювала, боролася і воювала в Україні і тому не змінить ні переконань, ні місця проживання".
Що передувало: 30 вересня колишній народний депутат Сергій Лещенко повідомив, що Луценко поїхав у Велику Британію на курси англійської мови "у самий розпал кризи у зв'язку з імпічментом Дональду Трампу, який спровокувало постачання дезінформації від Луценка на адресу Руді Джуліані".
Пресекретар Луценка Лариса Сарган у коментарі Українській правді зазначила, що Луценко давно планував "підтягнути" рівень англійської і лише зараз, коли у нього з’явився на це час, поїхав на курси.
