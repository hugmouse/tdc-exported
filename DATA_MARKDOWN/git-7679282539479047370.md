
# बिहार म्यूजियम के गेट पर हाई वोल्टेज ड्रामा, डायरेक्टर को नहीं मिली एंट्री

Published at: **2019-11-01T10:51:57+00:00**

Author: **पटना हिन्दुस्तान टीम**

Original: [https://www.livehindustan.com](https://www.livehindustan.com/bihar/story-high-voltage-drama-at-bihar-museum-gate-security-guard-not-allow-director-to-enter-2826814.html)

राजधानी पटना स्थित बिहार म्यूजियम के मुख्य गेट पर शु्क्रवार को हाई वोल्टेज ड्रामा देखने को मिला। बिहार म्यूजियम के सुरक्षा गार्डों ने यहां के निदेशक मोहम्मद यूसुफ को अंदर जाने से यह कह कर रोक दिया कि आज म्यूजियम बंद है। हालांकि निदेशक ने कहा कि उन्हें अपने ऑफिस में जाना है। मीडिया से बातचीत के दौरान मोहम्मद निदेशक ने बताया कि मुझे यह कह कर रोका गया है कि ये ऊपर से आदेश है।

        यह भी पढ़ें: बिहार म्यूजियम में 5 करोड़ का घोटाला
      
बिहार म्यूजियम का एक बड़ा घोटाला सामने आया है। करीब पांच करोड़ के घोटाले की बात सामने आ रही है। घोटाले के विरुद्ध कोतवाली थाने में एफआईआर भी दर्ज कराई गई है। एफआईआर दो सितंबर को ही दर्ज कराई गई थी, लेकिन अभी तक यह बात दबी हुई थी। सोमवार को म्यूजियम की अंदरुनी लड़ाई और घोटाले की कहानी तब सतह पर आ गई, जब म्यूजियम के निदेशक मो. युसूफ लंबी छुट्टी पर चले गए। इधर यह भी चर्चा जोरो पर है कि निदेशक ने इस्तीफा दे दिया है, हालांकि इसकी पुष्टि कोई नहीं कर रहा है।

        टिकट में बड़ा घोटाला
      
बिहार म्यूजियम के निदेशक मो. युसूफ ने टिकट बिक्री में बड़ी गड़बड़ी का आरोप लगाते हुए वर्तमान संग्रहालयध्यक्ष-संग्रह मौमिता घोष, पूर्व अपर निदेशक जय प्रकाश नारायण सिंह, रणवीर सिंह राजपूत (संग्रहालयाध्यक्ष- इतिहास), सुमित कुमार(पूर्व आउटसोर्स, आईटी मैनेजर) और योगेंद्र प्रसाद पाल (पूर्व लेखापाल) के विरुद्ध कोतवाली थाना पटना में एफआईआर (एफआईआर संख्या-797/19) दर्ज कराई है। इनके विरुद्ध धारा 408, 420 और 120-बी के तहत एफआईआर हुआ है। इंटरनल ऑडिट के बाद करीब सवा करोड़ से लेकर पांच करोड़ के गबन की बात सामने आ रही है। दूसरी तरफ दो सितंबर के एफआईआर में संचिका और कर्मियों की सेवा पुस्तिक गायब करने का भी आरोप लगाया गया है।  

        घोटाला ऐसे हुआ है
      
- बिहार म्यूजियम में प्रवेश करने के लिए वयस्कों  को 100 रुपये का टिकट खरीदना पड़ता है। म्यूजियम के निदेशक ने आरोप लगाया है कि टिकट प्रिंटिंग में भारी हेर-फेर चल रहा था।
-शुरू में ‘बगैर नंबर वाला टिकट छपवा कर बिक्री की गई, ताकि राशि का कोई अंदाजा न लगे। फिर बाद में जब टिकट पर नंबर देना अनिवार्य किया गया तब आरोपियों ने ‘एक ही नंबर के चार-चार टिकट छपवा लिए, जिसमें एक टिकट की राशि म्यूजियम को दिया जाता था और बाकी खुद हड़प जाते थे।
-टिकट की छपाई के लिए चयनित एजेंसी में भी अनियमितता हुई। आरोप है कि संग्रहालय के क्रय समिति द्वारा एजेंसी का चयन 8 फरवरी 2018 को किया गया था, लेकिन खरीद करने के लिए आदेश 6 फरवरी 2018 को ही कर दिया गया था, यानी एक तरफ एजेंसी चयन हो रहा है, तो दूसरी तरफ दो दिन पहले ही खरीदारी का आदेश जारी कर दिया गया था।

        दो विभाग और दो अधिकारियों की लड़ाई
      
बिहार म्यूजियम का उद्घाटन 2015 में हुआ था। उद्घाटन के कुछ दिन बाद ही करीब 600 करोड़ की लागत से बना यह म्यूजियम अपनी भव्यता और खूबसूरती के कारण देशभर में चर्चित हो गया। यहां तक कि प्रधानमंत्री नरेंद्र मोदी भी इस म्यूजियम को देखने पहुंचे। चार नेशनल और दो इंटरनेशनल अवार्ड जीत चुका है म्यूजियम। लेकिन म्यूजियम का दुर्भाग्य रहा कि यह शुरू से विवादों में रहा। भोपाल के रहनेवाले और देश के जाने-माने कलाकार मो. युसूफ को इसका निदेशक बनाया गया। लेकिन नियुक्ति के कुछ बाद ही म्यूजियम का पुराना गुट इन्हें हटाने के लिए सक्रिए हो गया। यहां तक इनके साथ मारपीट भी हुई और मारपीट के आरोप में तत्कालीन अपर निदेशक जयप्रकाश नारायण सिंह को हटाया भी गया। लेकिन विवाद खत्म नहीं हुआ। अभी कुछ दिन पहले ही लेखापाल को गबन के आरोप में बर्खास्त कर दिया गया है। लेकिन विवाद जारी है। अब स्थिति यह है कि पूरा म्यूजियम दो गुटों में बंट गया है। दूसरी तरफ म्यूजियम में एक दूसरे विभाग के हस्तक्षेप को लेकर भी जबर्दस्त रोष है। कर्मियों का कहना है कि म्यूजियम कला संस्कृति विभाग के तहत आता है, लेकिन दूसरे विभाग के अधिकारी जबर्दस्ती इसमें हस्तक्षेप करते हैं। सूत्रों का कहना है कि दो वरिष्ठ अधिकारियों के आपसी तनातनी का नतीजा म्यूजियम भुगत रहा है।

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
      
