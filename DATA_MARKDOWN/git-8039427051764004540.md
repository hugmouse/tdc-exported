
# రాజధాని ‘కనిపించట్లేదు’

Published at: **2019-11-05T01:16:50+00:00**

Author: ****

Original: [Andhrajyothy](https://www.andhrajyothy.com/artical?SID=946460)

ADVT

        దట్టంగా పొగ! నాలుగైదు అడుగుల దూరంలో ఏముందో కూడా కనిపించని పరిస్థితి!! శ్వాసకోశ సమస్యలున్నవారు బయటకు రావడానికి భయపడాల్సిన పరిస్థితి!! ఢిల్లీలో ప్రమాదకరస్థాయికి పెరిగిపోయిన వాయుకాలుష్యం విశ్వరూపమిది.
      
 
న్యూఢిల్లీ, నవంబరు 4: వాయు నాణ్యత సూచీ (ఎయిర్‌ క్వాలిటీ ఇండెక్స్‌-ఏక్యూఐ) ఏకంగా 494కు చేరడంతో ఢిల్లీ ప్రజలు ఆందోళన వ్యక్తం చేస్తున్నారు. ‘మా వల్ల కాదు ఈ నగరం విడిచి వెళ్లిపోతామ’ని కొందరు అంటుంటే.. అసలు ఢిల్లీ రాజధాని అనిపించుకోవడానికి తగదని మరికొందరు చెబుతున్నారు. కాగా, ఢిల్లీలో ఏక్యూఐ ప్రమాదకరస్థాయికి చేరడంతో పాఠశాలలను మంగళవారం కూడా తెరవట్లేదు. వాయుకాలుష్యాన్ని తగ్గించే క్రమంలో ఢిల్లీ సర్కారు బేసి-సరి సంఖ్యల విధానాన్ని మళ్లీ అమల్లోకి తెచ్చింది.  చాలా రోజుల తర్వాత మళ్లీ ఈ విధానం అమల్లోకి వచ్చిన విషయం తెలియక బేసి సంఖ్య కలిగిన వాహనాలతో వచ్చినవారికి పోలీసులు చలాన్లు జారీ చేశారు. చలాన్‌ అందుకున్నవారిలో బీజేపీ ఎంపీ విజయ్‌ గోయెల్‌ కూడా ఉన్నారు. కానీ, ఆయన ఢిల్లీ ప్రభుత్వంపై నిరసన తెలిపేందుకే కావాలని బేసి సంఖ్య కలిగిన వాహనంలో బయటకు వచ్చారు. పోలీసులు ఆయనకు రూ.4000 జరిమానా విధించారు. కాలుష్యాన్ని నివారించడానికి కేంద్ర కాలుష్య నియంత్రణ మండలి జారీ చేసిన ఎన్ని మార్గదర్శకాలను ఆప్‌ ప్రభుత్వం పాటించిందని కేంద్ర మంత్రి జావడేకర్‌ నిలదీశారు. కాలుష్య నియంత్రణకు ప్రజలందరూ కలిసిరావాలని కాంగ్రెస్‌ నేత ప్రియాంకా గాంధీ పిలుపునిచ్చారు.  మరోవైపు.. రాజధానిలో వాయు కాలుష్యంపై రేపు తమ ముందు హాజరు కావాల్సిందిగా ఢిల్లీ, కేంద్ర ప్రభుత్వ అధికారులకు ఎన్జీటీ సమన్లు జారీ చేసింది. ఢిల్లీని మించిన కాలుష్యం యూపీలో ని బాఘ్‌పట్‌లో ఉంది. అక్కడ ఏక్యూఐ 500గా నమోదైంది. 

        రోజుకు 30 సిగరెట్లు తాగినట్టే!
      
వాయుకాలుష్యాన్ని కొలిచే కొన్ని యాప్‌ల ప్రకారం.. రోజుకు 30 నుంచి 39 సిగరెట్ల దాకా తాగితే ఎంత కర్బన కాలుష్యం మన ఊపిరితిత్తుల్లోకి వెళ్తుందో ఇప్పుడు ఢిల్లీవాసులు అంత కాలుష్యాన్ని పీలుస్తున్నారట!!
 

        ఇది ఎయిర్‌ ఎమర్జెన్సీ..!
      
ఢిల్లీలో వాయుకాలుష్యంపై సుప్రీంకోర్టు ఆగ్రహం వ్యక్తం చేసింది. ‘ఇది ఎయిర్‌ ఎమర్జెన్సీ... 1975 నాటి అత్యవసర పరిస్థితి ఇంతకంటే నయం. ఇది అప్పటి కంటే ప్రమాదకరమైనది’ అని జస్టిస్‌ అరుణ్‌ మిశ్రా వ్యాఖ్యానించారు. కాలుష్యం, ఢిల్లీ సరి-బేసి విధానాలపై కేసుల విచారణ సమయంలో ఆయన ప్రభుత్వాల తీరును తీవ్రంగా అధిక్షేపించారు. ‘మీ చావు మీరు చావండి.. అని ప్రజల్ని వారి ఖర్మానికి వదిలేస్తారా?’ అని పంజాబ్‌, హరియాణాలపై ఆయన ఆగ్రహం వ్యక్తం చేశారు. ఉమ్మడిగా కాలుష్య నివారణ చర్యలు తీసుకోవాలన్నారు.
