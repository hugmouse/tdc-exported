
# Στην κορυφή της Α' κατηγορίας ΑΟ Πυλίου και Ηρακλής Μαριτσών

Published at: **2019-11-06T11:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425244/sthn-koryfh-ths-a-kathgorias-ao-pylioy-kai-hraklhs-maritswn)


        Ο ΑΟ Πυλίου και ο Ηρακλής Μαριτσών είναι από χθες οι ομάδες που βρίσκονται στην 1η θέση της βαθμολογίας της Α’ Κατηγορίας με τη συμπλήρωση της 8ης αγωνιστικής.
      
Οι Κώοι επικράτησαν πολύ εύκολα στο γήπεδό τους της ΑΕ Κατταβιάς με το ευρύ 7 – 0, μετά από ένα παιχνίδι το οποίο δεν αντέχει σε καμία ιδιαίτερη κριτική καθώς οι «κιτρινόμαυροι» φαίνεται πως επηρεάστηκαν από τα …μποφόρ του Αιγαίου ταξιδεύοντας προς το νησί του Ιπποκράτη.
Έκαναν μια κακή εμφάνιση και παραδόθηκαν στις ορέξεις των αντιπάλων τους οι οποίοι έκαναν ό,τι ήθελαν στον αγωνιστικό χώρο πετυχαίνοντας μια μεγάλη σε έκταση νίκη.
Εκτός από το παιχνίδι, η ΑΕ Κατταβιάς έχασε και τον Γιώργο Σαλαμαστράκη ο οποίος στο 55’ αντίκρισε την απευθείας κόκκινη κάρτα του διαιτητή για αντικανονικό μαρκάρισμα.
Ο Χαζτησουλεϊμάν άφησε τη σφραγίδα του στο πρώτο ημίχρονο καθώς πέτυχε χατ τρικ (10’, 22’ και 45’) και έβαλε την ομάδα του μπροστά στο σκορ με 3 – 0. Με το ξεκίνημα της επανάληψης και συγκεκριμένα στο 49’, ο Δρόσος ανέβασε τον δείκτη του σκορ στο 4 – 0 και στο 51’ ο Γεωργιάδης έκανε το 5 – 0. Ακολούθησαν δυο τέρματα του Γιώργου Κεφαλιανού για να διαμορφωθεί το τελικό 7 – 0. Ένα στο 70’ και ένα στο 85’.
«Διπλό» έκανε και ο Ηρακλής Μαριτσών ο οποίος επικράτησε της Αθλητικής Ένωσης Λέρου με 2 – 1. Οι Μαριτσενοί μπήκαν πολύ δυνατά και άνοιξαν το σκορ μόλις στο 4’ με τον Χατζηκοσμά ( 0 – 1), ενώ πριν φύγει το ημίχρονο, ο Παπαδημήτρης πέτυχε το 0 – 2 και έδωσε σαφές προβάδισμα στην ομάδα του.
Αξίζει να σημειωθεί, ότι στο 40’ ο Γιώργος Κουμέντος αποβλήθηκε με κόκκινη κάρτα και έτσι ο Ηρακλής έχασε τον βασικό του τερματοφύλακα αντιμετωπίζοντας κάποια προβλήματα στην επανάληψη.
Τα πράγματα έγιναν μάλιστα πιο πιεστικά για τους φιλοξενούμενους όταν ο Τσάτσος στο 65’ με εύστοχη εκτέλεση πέναλτι μείωσε σε 2 – 1 και έδωσε νέο χρώμα στο παιχνίδι. Τελικά, στη συνέχεια και παρά το αριθμητικό του μειονέκτημα ο Ηρακλής διαχειρίστηκε σωστά το παιχνίδι και έφθασε στην τελική επικράτηση.
