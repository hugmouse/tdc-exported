
# Sánchez acusa els independentistes catalans de normalitzar la violència en un article a diversos diaris europeus

Published at: **2019-11-07T08:18:47+00:00**

Author: ****

Original: [Ara.cat](https://www.ara.cat/politica/Sanchez-independentistes-catalans-normalitzar-violencia_0_2339766102.html)

El president del govern espanyol i candidat a la reelecció, Pedro Sánchez, publica avui un article en diferents diaris europeus on acusa els líders independentistes catalans d'haver "normalitzat la violència com a recurs polític" i on afirma que "el desafiament separatista a Catalunya és també un desafiament a Europa i als europeus". A l'article, titulat "Catalunya, Espanya, Europa: millor units", Sánchez defensa la qualitat de l'estat de dret espanyol al·ludint a l'índex de The Economist sobre democràcies plenes i assegura que "Espanya és el segon país més descentralitzat d'Europa, i Catalunya una de les regions amb major nivell d'autogovern del continent".
Per aquest motiu afirma que "cap demòcrata pot entendre que els líders del separatisme emprenguessin el camí de la unilateralitat, i menys encara comptant amb un suport inferior al 48% dels vots". Seguint l'argumentació, Sánchez defensa la sentència del Tribunal Suprem contra els polítics catalans i destaca que "el tribunal ha actuat amb la major transparència i el judici ha estat retransmès per televisió".
Sobre la reacció a la sentència, el líder del PSOE critica que "líders rellevants del moviment, com la pròpia presidenta de la principal associació proseparatista, ha manifestat públicament que la violència pot ser necessària perquè la seva causa adquireixi una major visibilitat. Es tracta en definitiva, de la normalització de la violència com a recurs polític". En realitat, la presidenta de l'ANC, Elisenda Paluzie, no va dir que els aldarulls fossin necessaris sinó que "feien visible" el conflicte a nivell internacional.
Sánchez aprofita per tornar a demanar al president Torra que condemni la violència i critica que hagi "censurat a la seva pròpia policia", en referència a la investigació interna oberta sobre 15 actuacions dels Mossos que podrien haver estat no reglamentàries. I avisa que "no estic disposat que un rebrot del nacionalisme extrem a Catalunya qüestioni, des d'una falsa narrativa plena de mentides, els èxits de la democràcia espanyola". Segons el president espanyol, ""el secessionisme ha Catalunya ha traçat un full de ruta que ens és familiar en l'Europa del nostre temps. S'alimenta d'una xarxa de mentides, en el que l'ús de fake news i eines de viralització en l'univers digital serveixen uan causa no exempta de connexions amb grups d'ultradreta i enemics de l'ideal europeu".
Tot i aquests atacs, Sánchez acaba l'article afirmant que "estem al davant l'oportunitat d'obrir una nova etapa" perquè "existeixen àmbits de diàleg a explorar si els líders separatistes abandonen definitivament la via unilateral. Podem parlar i escoltar-nos, sense amenaces i desqualificacions", conclou.
