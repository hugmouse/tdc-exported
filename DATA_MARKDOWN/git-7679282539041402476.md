
# धौनी के संन्यास की अफवाहों पर कुछ ऐसा था रोहित शर्मा का रिएक्शन

Published at: **2019-11-02T05:12:30+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-rohit-sharma-reacts-to-ms-dhoni-retirement-rumours-2828187.html)

India vs Bangladesh: विराट कोहली की गैरमौजूदगी में यह सलामी बल्लेबाज रोहित शर्मा रविवार (3 नवंबर) से बांग्लादेश के खिलाफ शुरू होने वाली टी-20 सीरीज में भारतीय टीम की अगुआई करेंगे। कोहली को कार्यभार प्रबंधन के अंतर्गत टी-20 सीरीज के लिए आराम दिया गया है। इस दौरान दिल्ली आए रोहित शर्मा ने प्रेस कॉन्फ्रेस की। प्रेस कॉन्फ्रेंस के दौरान रोहित से महेंद्र सिंह धौनी के रिटायरमेंट को लेकर भी सवाल पूछा गया। 
रोहित शर्मा ने महेंद्र सिंह धौनी के भविष्य पर चल रहे विवाद पर कुछ भी कहने से इनकार कर दिया। उन्होंने कहा, ''इन दिनों इसके बारे में कुछ सुनने को नहीं मिल रहा। आप लोग ही ये चीजें बनाते हो।'' रोहित शर्मा ने कहा महेंद्र सिंह धौनी के संन्यास को लेकर पूछे गए सवाल पर कहा यह सब बातें ड्रेसिंग रूम से बाहर की हैं। हमारे पास ऐसी कोई न्यूज नहीं है।

        
          महेंद्र सिंह धौनी ने कुछ ऐसे बना दिया इस फैन का दिन, देखें- VIDEO
        
      
बता दें कि आईसीसी वर्ल्ड कप 2019 के बाद से ही महेंद्र सिंह धौनी के संन्यास की अटकलें लगाई जा रही हैं। हालांकि, टीम इंडिया, मैनेजमेंट, चयनकर्ता, खिलाड़ियों और खुद धौनी की तरफ से अभी तक इस बारे में कुछ नहीं कहा गया है।
वर्ल्ड कप के बाद से ही धौनी क्रिकेट मैदान से दूर है। सबसे पहले वेस्टइंडीज दौरे पर वह अनुपलब्ध रहे। इस दौरान उन्होंने भारतीय आर्मी के साथ जम्मू-कश्मीर में 15 दिन की ट्रेनिंग की। इसके बाद धौनी दक्षिण अफ्रीका दौरे पर भी टीम इंडिया हिस्सा नहीं बने। और अब बांग्लादेश सीरीज से भी वह बाहर हैं। 

        
          INDvsBAN: दिल्ली प्रदूषण को लेकर बोले अश्विन- यह आपातकाल है
        
      
बांग्लादेश के खिलाफ टीम का ऐलान करते वक्त मुख्य चयनकर्ता एमएसके प्रसाद ने कहा था कि हम धौनी से आगे बढ़ चुके हैं। प्रसाद ने कहा था, “हम आगे बढ़ चुके हैं, हम अपने विचारों में साफ हैं। विश्व कप के बाद से हम साफ हैं। हमने ऋषभ पंत का समर्थन करना शुरू किया और उन्हें अच्छा करते हुए देखा। उन्होंने अच्छा नहीं किया हो लेकिन हम साफ कर चुके हैं कि हम सिर्फ उन पर ध्यान देंगे।”
उन्होंने कहा, “विश्व कप के बाद हम युवाओं के विकल्प देख रहे हैं। इसलिए आप हमारी सोच को समझ सकते हैं। हमने निश्चित ही धौनी से बात की है और उन्होंने ने भी युवाओं का समर्थन करने की हमारी बात को समर्थन किया है।”
