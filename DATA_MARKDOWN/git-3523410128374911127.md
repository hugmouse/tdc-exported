
# 
        ائتلاف دریایی آمریکا در خلیج فارس آغاز به کار کرد
      

Published at: **2019-11-07T22:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638746/%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%DA%A9%D8%B1%D8%AF)

به گزارش بولتن نیوز، ائتلاف تحت رهبری آمریکا مدعی شد از امروز پنجشنبه رسماً عملیات دریایی خودش را در بحرین آغاز کرده است. واشنگتن مأموریت ادعایی این ائتلاف را محافظت از کشتی‌ها و انتقال نفت اعلام کرده است.
دولت آمریکا از چند ماه پیش اعلام کرده قصد دارد این ائتلاف را برای محافظت از عبور و مرور کشتی‌ها تشکیل دهد. با این حال، شمار زیادی از کشورها به خصوص کشورهای اروپایی دعوت آمریکا برای پیوستن به این ائتلاف را رد کرده‌اند.
بحرین که میزبان ناوگان پنجم نیروی دریایی آمریکا است در ماه آگوست به این ائتلاف پیوست. عربستان سعودی و امارات هم از ماه سپتامبر به ائتلاف آمریکا پیوستند.
از میان کشورهای غربی، استرالیا و انگلیس با اعزام کشتی به منطقه با هدف ادعایی محافظت از عبور و مرور کشتی‌ها موافقت کرده‌اند. آلبانی جدیدترین عضو این ائتلاف است که جمعه هفته گذشته پیوستن خود به آن را اعلام کرد.
«جیم مالی»، فرمانده نیروی دریایی آمریکا در منطقه غرب آسیا گفته هدف از این عملیات محافظت از آب‌های خلیج [فارس] است.
او مدعی شده است: «با آنکه عملیات سنتینل تهدیدمحور است هدف آن ایجاد تهدید نیست. ما کشتی‌های توانمندی برای مأموریت گشت‌زنی به کار گرفته‌ایم ولی غیر از متعهد شدن به دفاع از یکدیگر در صورت حمله قصد انجام هیچ فعالیت تهاجمی نداریم.»
وی اضافه کرد: «تعهد ما به منطقه کوتاه‌مدت نیست، بلکه بادوام است و ما تا زمانی که لازم باشد به عنوان بخشی از سنتینل عملیات خواهیم کرد.»
آمریکا از چند ماه پیش بعد از آنکه ایران یک فروند پهپاد آمریکا را بعد از تجاوز به حریم سرزمینی ایران در نزدیکی تنگه هرمز ساقط کرد تصمیم خود برای تشکیل این ائتلاف اعلام کرد.
علی‌رغم تبلیغات گسترده آمریکا برای جلب حمایت کشورها جهت حضور در این ائتلاف و ارسال دعوت‌نامه برای ۶۰ کشور کشورهای معدودی با پیوستن به آن موافقت کرده‌اند.
