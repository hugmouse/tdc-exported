
# کاتب: کسانی که به «زم» اطلاعات غلط می‌دادند دستگیر شوند

Published at: **2019-11-04T11:21:00+00:00**

Author: ****

Original: [جامعه خبری تحلیلی الف](https://www.alef.ir/news/3980813070.html)

یک عضو فراکسیون مستقلین مجلس گفت: از قوه قضاییه تقاضا داریم کسانی که به روح‌الله زم اطلاعات غلط از مسئولین می دادند را دستگیر کند.
به گزارش ایسنا، ‌غلامرضا کاتب نماینده گرمسار در نطق میان دستور خود در جلسه علنی امروز مجلس اظهار کرد: آمریکای جنایت کار باید بداند اگر رفتارش را تغییر ندهد همچنان مورد تنفر ملت ایران است.
وی با اشاره به ابلاغیه اخیر مقام معظم رهبری در راستای رفع نارسایی‌های سیاست‌های کلی نظام گفت: قوای سه گانه باید در این میان گامی استوار بردارند و مجلس را در راس امور حفظ کنند. رویکرد مقام معظم رهبری توجه به قانون‌گذاری در گره گشایی کشور است.
این نماینده مجلس خاطرنشان کرد: عمل به این موارد می تواند در انسجام و وحدت ما موثر باشد. ترویج و تمکین به قانون می تواند در جلوگیری از مشکلات ما را یاری کند.
این عضو فراکسیون مستقلین مجلس در ادامه به ضرورت اجرای بند ۱۴ سیاست‌های ابلاغی اشاره کرد و گفت: این موضوع  برای بازبینی صلاحیت قوای سه گانه در تمامی نهادهای تصمیم ساز اهمیت دارد. مجلس شورای اسلامی می‌تواند مغایرت قانون اساسی با سایر قوانین را تطبیق دهد.
کاتب در تذکراتی درباره حوزه انتخابیه خود گفت: علی‌رغم تذکرات متعدد در مورد سد نمرود مردم گرمسار انتظار تکمیل آن را دارند. در خصوص آب شرب انتظار داریم در جهت اتمام و بهره برداری آن تلاش مضاعف صورت گیرد.
وی در پایان با تشکر از اطلاعات سپاه برای دستگیری روح‌الله زم گفت: امروز از قوه قضاییه تقاضا داریم کسانی که به زم اطلاعات غلط از مسئولین می دادند را دستگیر کند.
