
# В УМБАЛ Свети Георги на балотажа ще гласуват 115 пациенти и 13 служители

Published at: **2019-11-03T05:05:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/V-UMBAL-Sveti-Georgi-na-balotazha-shte-glasuvat-115-pacienti-i-13-sluzhiteli-910629)

За балотажа днес общо 128 души – 115 пациенти и 13 служители от дежурния персонал в УМБАЛ "Свети Георги“, ще гласуват в четири избирателни секции.
В секция №102, която е разположена в База 1 на болницата на бул. "Васил Априлов“ №15А, в Клиниката по кожни и венерически заболявания, правото си на глас ще упражнят 17 пациенти.
Останалите три секции са разположени в База 2. В тях ще гласуват 98 пациенти и 13 служители на УМБАЛ "Свети Георги“, които в този ден имат дежурства. Две от секциите са в Хирургичния блок на бул. "Пещерско шосе“ №66. На 5-ия етаж в Клиниката по ортопедия и травматология традиционно е ситуирана 49-а секция. В нея ще гласуват всички, които се лекуват в клиничните звена от 1-ви до 5-и етаж включително. На 11-ия етаж, във Втора клиника по хирургия, ще бъде 50-а секция. В нея ще могат да гласуват пациентите от стационарите от 6-и до 12-и етаж.
В административната сграда на Клиниката по инфекциозни болести, която се намира в съседство с Хирургичния блок, ще работи избирателна секция №51. Там ще могат да гласуват пациентите от трите лечебни блока на клиниката и от Отделението по фтизиатрия, чиято сграда е на същия адрес.
