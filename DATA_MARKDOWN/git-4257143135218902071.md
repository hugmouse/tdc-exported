
# A tüntetők szerint tarthatatlanná vált a helyzet a román erdőkben

Published at: **2019-11-03T20:19:00+00:00**

Author: **Infostart / MTI**

Original: [infostart](https://infostart.hu/kulfold/2019/11/03/a-tuntetok-szerint-tarthatatlanna-valt-a-helyzet-a-roman-erdokben)

A Greenpeace Románia, a DeClic és az Agent Green által meghirdetett bukaresti megmozduláson a résztvevők "Mindenki az utcára az erdők védelmében", "Elég a famaffiából", "Ez a mi erdőnk, nem a ti árutok" feliratú táblákat emeltek a magasba, és a szaktárca épülete előtt a SUMAL betűszóval emlegetett, az erdőkitermelést és faszállítmányokat monitorizáló rendszer korszerűsítését követelték.
"Évente 20 millió köbméter fa tűnik el Románia erdeiből, ez több, mint az a 18 millió köbméter, amennyit törvényesen termelnek ki. Ez hallatlan 2020-ban egy európai uniós országban" - idézte a Mediafax hírügynökség Valentin Salageanut, a Greenpeace romániai ügyvezető igazgatóját.
A környezetvédő szervezet vezetője elmondta: 2015 óta megalakult az erdőőrség, beüzemelték az erdőradart, létezik már törvényes keret az illegálisan kitermelt fa fuvarozóinak büntetésére, de a bukaresti kormány szerinte nem tesz semmit a rendszerszintű problémák kezelése érdekében és a környezetvédők már 40 pert indítottak a román állam ellen a védett erdők szándékos letarolása miatt.
A környezetvédőknek azért sikerült vasárnap több ezer tüntetőt mozgósítaniuk az erdők védelmében, mert országszerte közfelháborodást okoztak a fatolvajok által elkövetett erőszakos cselekmények, amelyeknek az utóbbi években már hat erdész esett áldozatul.
Két héttel ezelőtt Máramaros megyében halt meg - egyelőre tisztázatlan körülmények között - egy saját fegyverével meglőtt erdész, aki fatolvajok nyomába eredt az erdőben. Szeptember közepén a moldvai Pascani közelében baltával ütöttek agyon, néhány nappal később pedig Torda közelében vertek meg és fenyegettek meg halálosan egy erdészt a tetten ért fatolvajok.
Szeptember végén ezért az erdész-szakszervezet tagjai vonultak öt koporsóval és az erőszak áldozatává vált társaik nevét viselő keresztekkel a parlament elé, az erdészek jogköreinek bővítését, önvédelmi felszerelésük javítását követelve.
A szakszervezet szerint 2017-től mostanig a fatolvajok 90 esetben támadták meg a szolgálatot teljesítő erdészeket, akik 40 esetben kórházi kezelésre szorultak. Az utóbbi években több száz erdész szembesült halálos fenyegetéssel, hatan pedig életükkel fizettek Romániában, amikor illegális faszállítmányokat próbáltak megállítani.

        Nyitókép: Pixabay
      
