
# باید نسخه یکسانی برای تعطیلی پنج‌شنبه‌ها نوشته شود/ وزارت بهداشت سالانه به 10 هزار میلیارد اعتبار نیاز دارد/ برخی انتظارات از نمایندگان در حیطه وظایف نمایندگی نیست

Published at: **2019-11-05T10:40:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545034.html/%D8%A8%D8%A7%DB%8C%D8%AF-%D9%86%D8%B3%D8%AE%D9%87-%DB%8C%DA%A9%D8%B3%D8%A7%D9%86%DB%8C-%D8%A8%D8%B1%D8%A7%DB%8C-%D8%AA%D8%B9%D8%B7%DB%8C%D9%84%DB%8C-%D9%BE%D9%86%D8%AC-%D8%B4%D9%86%D8%A8%D9%87-%D9%87%D8%A7-%D9%86%D9%88%D8%B4%D8%AA%D9%87-%D8%B4%D9%88%D8%AF--%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D8%B3%D8%A7%D9%84%D8%A7%D9%86%D9%87-%D8%A8%D9%87-10-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%A7%D8%B9%D8%AA%D8%A8%D8%A7%D8%B1-%D9%86%DB%8C%D8%A7%D8%B2-%D8%AF%D8%A7%D8%B1%D8%AF--%D8%A8%D8%B1%D8%AE%DB%8C-%D8%A7%D9%86%D8%AA%D8%B8%D8%A7%D8%B1%D8%A7%D8%AA-%D8%A7%D8%B2-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AF%D8%B1-%D8%AD%DB%8C%D8%B7%D9%87-%D9%88%D8%B8%D8%A7%DB%8C%D9%81-%D9%86%D9%85%D8%A7%DB%8C%D9%86%D8%AF%DA%AF%DB%8C-%D9%86%DB%8C%D8%B3%D8%AA)

عضو هیأت رئیسه مجلس می‌گوید با توجه به آشفتگی موجود در خصوص تعطیلی پنج‌شنبه‌ها، باید نسخه واحدی در این‌باره نوشته شود.
به گزارش شبکه اطلاع رسانی راه دانا؛ علی‌اصغر یوسف‌نژاد، عضو هیأت رئیسه مجلس شورای اسلامی در گفتگو با خبرنگار مرآت در پاسخ به پرسشی در ارتباط با طرح تعطیلی پنج‌شنبه‌ها، با بیان این که در کشور در خصوص تعطیلی پنج‌شنبه‌ها پراکندگی و آشفتگی وجود دارد اظهار داشت: پنج‌شنبه‌ها در تهران تعطیل و در استان‌ها یک روزِ غیرتعطیل است؛ به همین خاطر دستگاه‌های اجرایی فعال در شهرستان‌ها، نمی‌توانند در روزهای پنج‌شنبه با دستگاه‌های ملی در تهران ارتباط داشته باشند.
یوسف‌نژاد با اشاره به تعطیلی پنج‌شنبه‌ها‌ی برخی ادارات نظیر ادارات گاز و برق در برخی استان‌ها گفت: بنابراین نسبت به تعطیلات برخورد دوگانه وجود دارد؛ این شرایط نیازمند ساماندهی است و با وجود دیدگاه‌های مختلف در این موضوع، لازم است نسخه یکسانی برای تعطیلی پنج‌شنبه‌ها در کشور نوشته شود.
وی با بیان این که برخی می‌گویند با تعطیلی پنج‌شنبه‌ها راندمان کاری در طول هفته افزایش خواهد یافت گفت: آن‌ها از کاهش مصرف انرژی نیز به عنوان یکی از دلایل موافقت با تعطیلی پنج‌شنبه‌ها یاد می‌کنند؛ در مجموع این مسأله ذهن بسیاری از مسئولان را در کشور مشغول کرده است.
نماینده مردم ساری در مجلس شورای اسلامی با اعلام این مطلب که طرح تعطیلی پنج‌شنبه‌ها در کمیسیون‌های مربوطه مورد بررسی قرار گرفته است گفت: برخی در مجلس تعطیلات را به صورت تطبیقی در مقایسه با دیگر کشورها مورد بررسی قرار داده‌اند؛ با این همه، بر اساس این بررسی‌ها، مجلس باید نسبت به ساماندهی تعطیلات در کشور اقدام کند.

        میانگین تعطیلات سالانه کشورهای مختلف، 100 روز است
      
یوسف‌نژاد با اشاره به این که در حال حاضر میانگین تعطیلات سالانه در کشورها حدود 100 روز است گفت: این رقم در ایران به 80 روز می‌رسد؛ با این وجود برخی نسبت به زیاد بودن تعطیلات نقد دارند؛ چنان‌که می‌گویند در ایام نوروز، مدارس و دانشگاه‌ها گاه تا 18 روز تعطیل هستند.
وی افزود: در شرایطی که دانشگاه‌ها و مدارس در ایام نوروز دو تا سه هفته تعطیلات دارند؛ تعطیلات ادارات محدود به چند روز نخست فروردین است؛ بنابراین باز هم نیاز به یک بررسی کارشناسی عمیق‌تر، همراه با درنظر گرفتن مصالح و نظرات کارشناسی دستگاه‌ها احساس می‌شود و مجلس در حال بررسی این موضوعات است.
عضو هیأت رئیسه مجلس شورای اسلامی بار دیگر تأکید کرد: در جریان بررسی‌ها برای ساماندهی تعطیلات باید ملاحظات فرهنگی، اجتماعی و اقتصادی درنظر گرفته شود.

        وزارت بهداشت سالانه به 10 هزار میلیارد اعتبار نیاز دارد
      
یوسف‌نژاد در پاسخ به سوال دیگری در ارتباط با عملکرد وزارت بهداشت، با تصریح بر این که انتظارات از این وزارتخانه باید با منابع موجود متناسب باشد گفت: وزارت بهداشت سالانه به بیش از 10 هزار میلیارد تومان اعتبار نیاز دارد و تأمین این میزان اعتبار کار دشواری است و مجلس هم باید در حوزه‌های مختلف به وزارت بهداشت کمک کند.
وی ابراز امیدواری کرد دولت در بودجه‌نویسی سال 99، توجه ویژه‌ای به حوزه سلامت داشته باشد.
عضو هیأت رئیسه مجلس شورای اسلامی در پاسخ به پرسش دیگری درباره این که برخی مجلس دهم ضعیف‌ترین مجلس تاریخ ایران می‌دانند، گفت: در ابتدا باید ببینیم معیارها، شاخصه‌ها و ترازوهایی که به واسطه آن مجلس را وزن می‌کنند چیست و موافقان و مخالفان مجلس فعلی بر اساس چه انتظاراتی مجلس را مورد ارزیابی قرار می‌دهند.
یوسف‌نژاد با تأکید بر این که کسانی که مجلس را مورد ارزیابی قرار می‌دهند باید در وهله نخست به وظایف مجلس توجه داشته باشند، گفت: وظایف اصلی مجلس قانون‌گذاری و نظارت است؛ با وجود این پیش‌فرض مهم، بسیاری از منتقدان، مبنای خود را برای ارزیابی عنوان نمی‌کنند.
وی با بیان این که برخی انتظارات از نمایندگان مجلس اساسا در حیطه اختیارات و وظایف نمایندگی نیست گفت: ممکن است برخی تکمیل کمربندی‌های نیمه‌کاره و پل‌ها و دیگر وظایف دستگاه‌های اجرایی را از نمایندگان طلب کنند که این امر خطاست و ملاک‌ها باید معطوف به دو وظیفه اصلی مجلس باشد.
انتهای پیام/
 
