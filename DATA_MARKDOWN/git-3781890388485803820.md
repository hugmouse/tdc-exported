
# ศักดิ์สยามควง2รมช.คมนาคมรับรถไฟสายสีแดง

Published at: **2019-11-01T15:47:00+00:00**

Author: ****

Original: [เดลินิวส์](https://www.dailynews.co.th/economic/739528)


        อลังการ! “ศักดิ์สยาม” ควง2รมช.คมนาคม “อธิรัฐ” และ “ถาวร” ร่วมพิธีต้อนรับรถไฟสายสีแดง 2 ขบวนแรก มั่นใจเปิดให้บริการได้ม.ค.64
      
เมื่อวันที่ 1 พ.ย. ที่ศูนย์ซ่อมบำรุง บางซื่อ นายศักดิ์สยาม ชิดชอบ รมว.คมนาคม เป็นประธานในพิธีต้อนรับรถไฟฟ้าชุดแรก โครงการระบบขนส่งมวลชนทางรางในพื้นที่กรุงเทพมหานครและปริมณฑล โครงการระบบรถไฟฟ้าชานเมืองสายสีแดง ช่วงบางซื่อ-รังสิต และช่วงบางซื่อ-ตลิ่งชัน โดยมีนายอธิรัฐ รัตนเศรษฐ และนายถาวร เสนเนียม รมช.คมนาคม นายชิโร ชะโดะชิมะ เอกอัครราชทูตญี่ปุ่น ประจำประเทศไทย ผู้บริหารกระทรวงคมนาคมและผู้เกี่ยวข้องร่วมงานอย่างคับคั่ง โดยนายศักดิ์สยาม กล่าวว่า โครงการรถไฟสายสีแดงเป็นโครงการที่ดูแล้วมีความคุ้มค่าเพราะเป็นระบบขนส่งที่จะเป็นทางเลือกให้ประชาชนในการเดินทาง และช่วยแก้ปัญหาการจราจรติดขัด โดยขบวนรถโดยสารชุดแรก 2 ขบวนนี้ ประกอบด้วย ขบวน 6 ตู้ จำนวน 1 ขบวน และขบวน 4 ตู้ จำนวน 1 ขบวน รวมทั้งหมด 10 ตู้ เป็นขบวนรถโดยสารชุดแรกจากทั้งหมด 25ขบวน ที่เหลืออีก 23 ขบวน จะทยอยเดินทางมาถึงประเทศไทย เดือนละ 2-3 ขบวนจนครบทั้งหมด 25 ขบวนภายในกลางปี 63 โดยหลังจากนี้จะทดสอบขบวนรถให้แล้วเสร็จ เพื่อให้พร้อมที่จะดำเนินการทดสอบ System Integration Testing และทดสอบการวิ่งให้บริการเสมือนจริง (Trial Running) ให้สมบูรณ์และมั่นใจว่าจะเปิดเดินรถเชิงพาณิชย์ได้ในเดือน ม.ค.ปี 64 ส่วนอัตราค่าโดยสารเริ่มต้นที่14-47บาท ส่วนการจัดตั้งบริษัทลูกของ รฟท.ที่จะเข้ามาบริหารรถไฟฟ้าสายสีแดง ขณะนี้อยู่ระหว่างการดำเนินงานของคณะทำงานพี่มีนายชัยวัฒน์ ทองคำคูณ ปลัดกระทรวงคมนาคม เป็นประธาน ซึ่งคนได้เน้นย้ำให้ดูหลายทางเลือก ไม่ว่าจะเป็นการอัพเกรดแอร์พอร์ตเรลลิ่งก์ให้ดูรถไฟฟ้าสายสีแดง หรือแนวทางอื่นเพื่อให้เกิดประโยชน์สูงสุดกับประชาชน เพราะโครงการรถไฟสายสีแดงเป็นโครงการสาธารณะ คาดว่าจะส่งให้คนพิจารณา เพื่อนำเสนอคณะรัฐมนตรี(ครม.)ได้ไม่เกินสิ้นปีนี้ 
นายวรวุฒิ มาลา รองผู้ว่าการกลุ่มธุรกิจการบริหารสินทรัพย์ รักษาการผู้ว่าการรถไฟแห่งประเทศไทย(รฟท.) กล่าวว่าเมื่อโครงการดังกล่าว เปิดให้บริการจะสามารถรองรับปริมาณผู้โดยสารจากรังสิตสู่บางซื่อไม่น้อยกว่า 306,08 คนต่อวัน ในปีที่เปิดดำเนินการ และช่วยเชื่อมต่อการเดินทางกับโครงข่ายคมนาคมรูปแบบอื่นๆ ของประเทศ ให้มีความสะดวก รวดเร็วและคล่องตัว ได้คาดการณ์จำนวนผู้โดยสารภายใน10ปี ไว้ดังนี้ ปี64 จำนวน 86,620คนต่อวัน ปี70 จำนวน 113,031 คนต่อวันและ ปี75 จำนวน 135,129 คนต่อวัน สำหรับความคืบหน้าของโครงการฯขณะนี้สัญญาที่ 1 งานโยธาสถานีกลางบางซื่อ และศูนย์ซ่อมบำรุง ก้าวหน้า 91.11% สัญญาที่ 2 งานโยธาสำหรับทางรถไฟ บางซื่อ – รังสิตเสร็จสมบูรณ์ 100%สัญญาที่ 3 งานระบบไฟฟ้าและเครื่องกล รวมจัดหาตู้รถไฟฟ้าสำหรับช่วงบางซื่อ –รังสิต และบางซื่อ – ตลิ่งชัน คก้าวหน้า 62.40 % 
 ด้านนายชิโร กล่าวว่า ขบวนรถไฟดังกล่าวเป็นตู้รถไฟที่ผลิตในประทศญี่ปุ่นโดย บริษัท ฮิตาชิ จำกัด ออกแบบให้ตู้รถมีสีแดง เพื่อให้สอดคล้องกับชื่อโครงการรถไฟชานเมืองสายสีแดง รวมทั้งมีรูปทรงที่สื่อถึงความเร็ว ตามความเร็วสูงสุดในการออกแบบคือ 160 กิโลเมตรต่อชั่วโมง และเพื่อให้เหมาะสมกับสภาพอากาศของประเทศไทยที่มีอากาศร้อนและแดดจัดตลอดปื ยังได้ออกแบบให้ตัวรถมีเครื่องปรับอากาศตู้ละ 2 เครื่อง ขณะที่รถไฟฟ้าในญี่ปุ่นจะมีเครื่องปรับอากาศในแต่ละตู้เพียง 1 เครื่องเท่านั้น นอกจากนี้ยังใช้กระจกสีสำหรับทำหน้าต่างรถไฟ เพื่อลดปริมาณแสงแดดที่จะส่องผ่านเข้ามาภายในตู้รถเพื่อช่วยลดความร้อน อย่างไรก็ตาม รฟท.จะทำงานร่วมกับผู้เกี่ยวข้องในประเทศญี่ปุ่น เพื่อให้โครงการนี้สำเร็จลุล่วงด้วยดี และจะช่วยกระชับความสัมพันธ์ระหว่างญี่ปุ่นและไทยให้แน่นแฟื้นลึกซึ้งยิ่งขึ้น แหล่งข่าวจากการรถไฟแห่งประเทศไทย(รฟท.) ระบุว่า สำหรับโครงการสายสีแดงส่วนต่อขยายประกอบด้วย โครงการรถไฟฟ้าสายสีแดงส่วนต่อขยาย ช่วงตลิ่งชัน-ศาลายาวงเงิน 1.02 หมื่นล้านบาท ช่วงรังสิต-ธรรมศาสตร์ วงเงิน 6.57 พันล้านบาท ช่วงตลิ่งชัน-ศิริราช 7.46 พันล้านบาท ในสัปดาห์ที่ผ่านมาได้มีการประชุมคณะกรรมการพิจารณาTOR และราคากลาง ไปแล้ว คาดว่าจะมีประชุมอีก 2 ครั้งก่อนที่จะนำร่าง TOR เปิดประชาพิจารณ์บนเว็บไซต์ในช่วงเดือน ธ.ค. จากนั้นคาดว่าจะสามารถเปิดประมูลได้ในเดือน ม.ค. 2563  
