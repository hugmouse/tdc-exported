
# این ادویه مقوی از قلب شما محافظت می‌کند

Published at: **2019-11-04T16:52:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619884/%D8%A7%DB%8C%D9%86-%D8%A7%D8%AF%D9%88%DB%8C%D9%87-%D9%85%D9%82%D9%88%DB%8C-%D8%A7%D8%B2-%D9%82%D9%84%D8%A8-%D8%B4%D9%85%D8%A7-%D9%85%D8%AD%D8%A7%D9%81%D8%B8%D8%AA-%D9%85%DB%8C%E2%80%8C%DA%A9%D9%86%D8%AF)


        دارچین نوعی ادویه مقوی است که به‌خاطر خواص بسیارش برای حفظ سلامت بدن از دیرباز جایگاه ویژه‌ای در طب سنتی داشته است.
      

        آفتاب‌‌نیوز :
      
امروزه با کشف خواص درمانی گسترده دارچین، این ادویه در بسیاری از کشور‌ها مورد استفاده قرار می‌گیرد.
بر اساس تحقیقات بین ۲۶ دارویی که منشا گیاهی دارند، دارچین بالاترین رتبه را در جلوگیری از اکسید شدن سلول‌های بدن داراست. بو، مزه و رنگ بی‌نظیر دارچین، به‌خاطر بخش روغنی درختی است که دارچین از آن گرفته می‌شود. خواص دارویی دارچین حاصل پوست درخت دارچین است. پوست درخت دارچین حاوی موادی است که در درمان بسیاری از بیماری‌ها موثرند. البته برای اینکه خواص دارویی دارچین حفظ شود، ترکیب شیمیایی آن باید دست‌نخورده باقی بماند.
ضدالتهاب بودن، کاهش قندخون، افزایش ایمنی بدن در برابر سرطان، حمله قلبی و میکروب‌زدایی از بدن برخی از فواید دارچین است. در ادامه بعضی از فواید اثبات‌شده دارچین برای سلامتی بیان می‌شوند.
۱-منبع غنی آنتی‌اکسیدان
بر اساس آمار انجمن درمان کالیفرنیا (OTAC) دارچین در بین مواد دارای آنتی‌اکسیدان رتبه هفتم را به‌دست آورده است که نشان می‌دهد مقدار بسیار زیادی آنتی‌اکسیدان در آن وجود دارد. در میان ادویه‌ها نیز دارچین بیشترین مقدار آنتی‌اکسیدان را دارد حتی بیشتر از سیر، آویشن و رزماری. خواص درمانی دارچین به‌خاطر آنتی‌اکسیدان‌هایی است که با نام‌های پلی‌فنول، فنولیک‌اسید و فلاونید‌ها شناخته می‌شوند.
۲-محافظت از قلب
یکی دیگر از فواید اثبات‌شده دارچین، تاثیر آن در کاهش ابتلا به عوامل بیماری‌های قلبی مانند فشارخون، کلسترول و تری‌گلیسرید است. مواد ویژه موجود در دارچین می‌توانند کلسترول بدخون (LDL) را کاهش دهند و کلسترول خوب خون (HDL) را ثابت نگه دارند.
۳-مقابله با دیابت
جالب است بدانید که دارچین به‌عنوان یک ماده‌غذایی ضددیابت شناخته شده است، زیرا از طرفی قند خون را کاهش می‌دهد و از طرف دیگر میزان حساسیت هورمون انسولین (تنظیم‌کننده قندخون) را افزایش می‌دهد. دیابت زمانی رخ می‌دهد که انسولین کارایی خود را از دست بدهد و نتواند میزان قندخون را کنترل کند یا فرد نتواند مقدار قند موردنیاز بدنش را مدیریت کند. از دست رفتن کارایی انسولین ممکن است به‌علت اضافه وزن یا کاهش سوخت‌وساز بدن باشد.
۴-مراقبت از فعالیت‌های مغزی
پژوهشگران اثبات کرده‌اند که خواص آنتی‌اکسیدانی دارچین می‌تواند از مغز در برابر بیماری‌های مرتبط با آن مانند پارکینسون و آلزایمر محافظت کند. دارچین باعث فعال شدن پروتئین‌هایی می‌شود که از ذهن در برابر عوامل مخرب محافظت می‌کند. همچنین این ماده با جلوگیری از مصرف مورفین توسط سلول‌ها و مقابله با خودتخریبی آن‌ها از اثرات منفی استرس می‌کاهد.
۵-کاهش احتمال ابتلا به سرطان
دارچین به‌خاطر دارا بودن خواص آنتی‌اکسیدانی از تخریب DNA، جهش سلولی و رشد تومور‌های سرطانی جلوگیری می‌کند. تحقیقات نشان داده است که خواص دارویی ذکرشده به‌علت وجود ماده‌ای به‌نام سینامالدهید است. همچنین این خاصیت باعث می‌شود سلول‌های مستعد ابتلا به سرطان، خودبه‌خود تخریب شوند. دارچین به‌طور ویژه در سلامت روده بزرگ نقش مهمی دارد و از ابتلا به سرطان روده بزرگ جلوگیری می‌کند.
۶-جلوگیری از عفونت
دارچین یک آنتی‌بیوتیک، آنتی‌میکروب، آنتی‌ویروس و ضدقارچ طبیعی برای بدن است و به همین دلیل در برابر بسیاری از بیماری‌ها از بدن محافظت می‌کند. همه این خاصیت‌ها به‌خاطر روغن مخصوصی است که در دارچین وجود دارد. این روغن از بروز اثرات نامطلوب در سیستم گوارش، پوست و همچنین ابتلا به سرماخوردگی و آنفلوآنزا جلوگیری می‌کند. تحقیقات نشان داده‌اند که روغن دارچین حتی می‌تواند خطر ابتلا به ویروس اچ. آی. وی را نیز کاهش بدهد.
۷-حفظ سلامت دندان‌ها
یافته‌های اخیر نشان داده‌اند که دارچین در مبارزه با باکتری‌هایی که در میکروفلورای دهان وجود دارند و باعث پوسیدگی و ایجاد حفره در دندان، عفونت زبان و بوی بد دهان می‌شوند، نقش مهمی ایفا کند. روغن دارچین در مقایسه با سایر گیاه‌های تست‌شده، بیشترین توانایی را در حفظ سلامت دهان و دندان دارد و مانند یک دهانشویه طبیعی عمل می‌کند. دارچین نیز مانند نعنا دهان را خوشبو می‌کند و به‌عنوان طعم‌دهنده طبیعی در تهیه آدامس استفاده می‌شود. دارچین با از بین‌بردن باکتری‌های دهان بوی بد دهان را از بین می‌برد و به همین خاطر از قدیم پودر دارچین برای بهداشت دهان و دندان تجویز می‌شده است.
۸-جلوگیری و درمان قارچ
مطالعات نشان داده است که خواص بسیار پرقدرت دارچین در مقابله با قارچ‌ها در درمان یا پیشگیری از رشد قارچ در دستگاه گوارش بسیار مفید است. دارچین در کاهش مقدار قارچ آلبیکانس که نوعی مخمر است و باعث بروز قارچ در سیستم گوارش می‌شود، بسیار مفید است. قند خون بالا خطر ابتلا به قارچ سیستم‌گوارش را افزایش می‌دهد و همان‌طور که گفتیم دارچین قند خون را کنترل می‌کند.
۹-خواص ضدالتهابی
آنتی‌اکسیدان‌های موجود در دارچین به‌دلیل دارابودن خاصیت ضدالتهابی خطر ابتلا به سرطان و حمله‌ی قلبی را کاهش می‌دهند و عملکرد مغز را بهبود می‌بخشند. محققان دریافته‌اند بیش از ۷ نوع فلاوونید که تنها در دارچین وجود دارد، در درمان التهاب‌های بدن بسیار موثر است. به همین خاطر است که دارچین در تسکین انواع درد نقش مهمی دارد. نتایج تحقیقات نشان داده است که دارچین می‌تواند به احیای بافت زخمی‌شده، کاهش درد قاعدگی و کنترل حساسیت‌های فصلی کمک کند.
۱۰-سلامت پوست
دارچین به‌خاطر خواص آنتی‌باکتریال و ضدمیکروبی خود از پوست در برابر سوزش، جوش، حساسیت و عفونت محافظت می‌کند. روغن دارچین باعث کاهش تورم، درد و قرمزی پوست می‌شود. ترکیب عسل و دارچین برای محافظت از پوست در برابر آکنه و آلرژی تجویز می‌شود.
