
# पटना: जमीन विवाद में युवक के सिर में मारी गोली, परिजनों ने की आगजनी

Published at: **2019-11-05T16:13:10+00:00**

Author: **पटना । स्मार्ट रिपोर्टर**

Original: [https://www.livehindustan.com](https://www.livehindustan.com/bihar/story-murder-in-patna-over-land-dispute-2833734.html)

जमीन की रंजिश में मंगलवार की शाम एक युवक की गोली मारकर हत्या कर दी गई। दीघा थाना क्षेत्र में बदमाशों ने पहले धोखे से युवक को घर से बाहर बुलाया और बात करने के दौरान कनपटी में पिस्टल सटाकर गोली मार दी। घटना स्थल पर ही युवक की मौत हो गई। पुलिस घटना की तह तक पहुंचने में जुटी है लेकिन देर रात तक बदमाशों का सुराग नहीं लग सका है। घटना से आक्रोशित लोगों ने काफी देर तक सड़क पर आग जलाकर विरोध प्रदर्शन किया।  
- ऐसे बढ़ा जमीन का विवाद दीघा थाना क्षेत्र के गेट नंबर 96 के पास रहने वाले सैफ की मौत की नींव जमीन के एग्रीमेंट के साथ रख दी गई। सूत्रों की मानें तो सैफ की मां ने 17 अक्टूबर 2019 को अपनी जमीन का एग्रीमेंट एक युवक के नाम कर दिया था। इसके बाद से ही विवाद शुरू हो गया। विवाद ऐसा बढ़ा कि लोगों को जान का खतरा सताने लगा। सूत्रों का कहना है कि सुरक्षा को लेकर पीड़ित ने पुलिस से गुहार भी लगाई थी लेकिन इसके बाद भी अपराधी भारी पड़ गए। 
- बातों में उलझाया फिर दागी गोली सैफ मंगलवार की शाम दीघा थाना क्षेत्र के गेट नंबर 96 के पास स्थित अपने घर में मौजूद था। घर में उसका छोटा भाई सादिक भी था। इस बीच तीन युवक आए और सैफ को काम का बहाना कर घर से बाहर बुलाया। भाई सादिक को भी कोई शक नहीं हो इस कारण से वह सैफ को बातों में उलझाकर उसे घर से थोड़ी दूर ले गए। बताते हैं कि कंधे पर हाथ रखकर वह बात कर रहे थे और इसी बीच कनपटी में सटाकर गोली मार दी गई। गोली लगते ही सैफ जमीन पर गिर गया और बदमाश भाग खड़े हुए। घटना में तीन बदमाशों के शामिल होने की बात कही जा रही है।   
- खून की धार देख सन्न रह गया भाई गोली की आवाज सुनते ही अनहोनी की आशंका में सादिक घर से बाहर निकला तो थोड़ी दूर पर सैफ पड़ा था। सिर से खून की धार देख वह सन्न रह गया। चीख पुकार सुनकर लोग वहां इकट्ठा हुए लेकिन अस्पताल ले जाने से पहले ही सैफ का शरीर ठंडा पड़ गया था। घटना से क्षेत्र में सनसनी फैल गई। हर कोई घटना का कारण तलाशने में जुटा था लेकिन जमीन के अलावा कोई मामला नजर नहीं आ रहा है। 
- तह तक पहुंचने में जुटी पुलिस घटना की तह तक पहुंचने में जुटी पुलिस जमीनी विवाद के साथ अन्य कारणों की पड़ताल कर रही है। दीघा थाना की पुलिस आरोपियों की गिरफ्तारी को लेकर छापेमारी कर रही है। एएसपी कानून व्यवस्था स्वर्ण प्रभात ने पुलिस को अलग-अलग टीम में लगाया है। एएसपी का कहना है कि प्रारंभिक जांच में हत्या के पीछे जमीन का विवाद सामने आ रहा है। 
- जिससे था विवाद पुलिस को उसकी तलाश सैफ के घर वालों का जमीन को लेकर जिस युवक से विवाद था पुलिस को उसकी संलिप्तता की आशंका है। पुलिस सूत्रों का कहना है कि जमीन का विवाद लंबे समय से चल रहा था। अब पुलिस जमीन से जुड़े मामले में विवाद करने वाले युवक की तलाश में जुटी है। हालांकि उसका कोई सुराग नहीं लग रहा है। हत्या से आक्रोशित लोगों को मनाने में पुलिस को काफी मशक्कत करनी पड़ी।
