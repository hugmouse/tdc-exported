
# Ερντογάν : Oι κούρδοι μαχητές παραμένουν στη «ζώνη ασφαλείας» στη Συρία

Published at: **2019-11-05T12:48:27+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/world/erntogan-oi-kourdoi-maxites-paramenoun-sti-zoni-asfaleias-sti-syria/)

Ο τούρκος πρόεδρος, Ρετζέπ Ταγίπ Ερντογάν, δήλωσε σήμερα ότι η κουρδική πολιτοφυλακή της Συρίας Μονάδες Προστασίας του Λαού (YPG) δεν έχει αποσυρθεί από τη σχεδιαζόμενη «ζώνη ασφαλείας» στη βορειοανατολική Συρία παρά τις συμφωνίες της Τουρκίας με τις ΗΠΑ και τη Ρωσία.
Η Τουρκία συνήψε δύο ξεχωριστές συμφωνίες με τις ΗΠΑ και τη Ρωσία για την απόσυρση της YPG, την οποία η Άγκυρα θεωρεί τρομοκρατική οργάνωση, από την «ασφαλή ζώνη», την οποία σχεδιάζει να εγκαθιδρύσει στη βορειοανατολική Συρία.

        Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι
      
Μολονότι η Ουάσινγκτον και η Μόσχα έχουν δηλώσει ότι οι κούρδοι μαχητές έχουν αποσυρθεί, ο Ερντογάν σημείωσε ότι δεν ισχύει αυτό.
Μιλώντας σε βουλευτές του Κόμματος Δικαιοσύνης και Ανάπτυξης (AKP) στην Άγκυρα, ο Ερντογάν διευκρίνισε ότι μαχητές της κουρδικής πολιτοφυλακής παραμένουν στο Τελ Ριφάατ, τη Μάνμπιτζ και στο ανατολικό τμήμα της Ρας αλ Άιν, που αποτελούσαν στόχο της πρόσφατης τουρκικής στρατιωτικής επιχείρησης στη βορειοανατολική Συρία, και σημείωσε ότι η Τουρκία θα εξακολουθήσει να τηρεί τις συμφωνίες που συνήψε με τις ΗΠΑ και τη Ρωσία όσο και εκείνες τηρούν τις δικές τους δεσμεύσεις.
Αργότερα ο τούρκος πρόεδρος δήλωσε επίσης μιλώντας σε δημοσιογράφους στο τουρκικό κοινοβούλιο ότι δυνάμεις των ΗΠΑ εξακολουθούν να κάνουν κοινές περιπολίες με τους κούρδους μαχητές της YPG μέσα στη μεθοριακή ζώνη των 30 χιλιομέτρων, ενώ η Άγκυρα και η Ουάσινγκτον είχαν συμφωνήσει την απόσυρση των δυνάμεων της YPG από αυτήν.
«Πώς να εξηγήσουμε ότι η Αμερική κάνει περιπολίες με τρομοκρατικές οργανώσεις στην περιοχή αυτή, μολονότι πήραν την απόφαση να αποσυρθούν; Αυτό δεν ήταν στη συμφωνία μας» σημείωσε.
Επίσης, δήλωσε ότι θα αποφασίσει αν θα συναντηθεί με τον πρόεδρο των ΗΠΑ, Ντόναλντ Τραμπ, στην Ουάσινγκτον, όπως προγραμματίζεται αυτόν το μήνα, αφού μιλήσει μαζί του τηλεφωνικώς.
Την ίδια ώρα δημοσκόπηση του Metropoll που δόθηκε σήμερα στη δημοσιότητα στην Άγκυρα δείχνει ότι αυξήθηκε η δημοτικότητα του τούρκου προέδρου τον περασμένο μήνα, οπότε η Άγκυρα εξαπέλυσε την στρατιωτική επιχείρηση στη βορειοανατολική Συρία, για να απομακρύνει την κουρδική πολιτοφυλακή από την περιοχή που βρίσκεται κοντά στα σύνορά της.
Το ποσοστό της δημοτικότητας του Ερντογάν αυξήθηκε κατά 3,7 ποσοστιαίες μονάδες τον Οκτώβριο, σε 48%, δείχνει η δημοσκόπηση αυτή.
Το ποσοστό αυτό είναι το υψηλότερο που επιτυγχάνει ο τούρκος πρόεδρος έπειτα από αυτό που είχε λίγο μετά τις προεδρικές εκλογές του Ιουνίου του 2018, οι οποίες έγιναν πριν ξεσπάσει η περσινή κρίση της τουρκικής λίρας.
Επίσης, το ποσοστό των Τούρκων που αποδοκιμάζουν τον πρόεδρο Ερντογάν μειώθηκε κατά 9,3 μονάδες, σε 33,7%, το οποίο είναι το χαμηλότερο μετά το αποτυχημένο πραξικόπημα του Ιουλίου του 2016.
Περίπου το 18% των ερωτηθέντων δεν απάντησε στην ερώτηση της δημοσκόπησης ή δήλωσε ότι δεν γνωρίζει.
Από την κορύφωση της περσινής κρίσης, όταν η τουρκική λίρα έχασε το 30% της αξίας της, η υποστήριξη στο πρόσωπο του Ερντογάν έφθινε όσο αυξάνονταν ο πληθωρισμός και η ανεργία και η οικονομία της χώρας βυθιζόταν σε ύφεση.
Πέραν της κυβέρνησης, και οι περισσότεροι Τούρκοι θεωρούν την YPG τρομοκρατική οργάνωση και επέκταση του εκτός νόμου Εργατικού Κόμματος του Κουρδιστάν (PKK) στην Τουρκία.
Τα τέσσερα από τα πέντε πολιτικά κόμματα του τουρκικού κοινοβουλίου υποστήριξαν τη στρατιωτική επιχείρηση της Τουρκίας κατά της κουρδικής πολιτοφυλακής στη βορειοανατολική Συρία.
Αυτό που αντιτάχθηκε ήταν το φιλοκουρδικό Κόμμα της Δημοκρατίας των Λαών (HDP), το οποίο σημείωσε ότι η τουρκική επιχείρηση έχει στόχο να ενισχύσει τη φθίνουσα υποστήριξη προς τον Ερντογάν και το Κόμμα Δικαιοσύνης και Ανάπτυξης.
Η Τουρκία εξαπέλυσε τη στρατιωτική της επιχείρηση στις 9 Οκτωβρίου, κάποιες ημέρες μετά την αιφνίδια απόφαση του προέδρου των ΗΠΑ, Ντόναλντ Τραμπ, να αποσύρει τις αμερικανικές στρατιωτικές δυνάμεις από τη βόρεια Συρία, έπειτα από τηλεφωνική επικοινωνία που είχε με τον Ερντογάν.
Η τουρκική αυτή επίθεση στη βορειοανατολική Συρία καταδικάστηκε διεθνώς.

        ΥΠΟΙΚ: Βελτιώσεις του πλαισίου προστασίας της κύριας κατοικίας
      
