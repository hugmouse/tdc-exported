
# पुण्यतिथि : अपने ही घर में उपेक्षित हैं बाबा नागार्जुन

Published at: **2019-11-05T01:32:39+00:00**

Author: ** निज संवाददाता , बेनीपुर (दरभंगा) |**

Original: [https://www.livehindustan.com](https://www.livehindustan.com/bihar/story-baba-nagarjuna-death-anniversary-he-is-neglected-in-his-own-house-baba-nagarjuna-biography-2832593.html)

जनकवि बाबा नागार्जुन का गांव तरौनी आज भी विकास की किरणों से कोसों दूर है। यह राजनीतिक एवं प्रशासनिक उपेक्षा का दंश झेल रहा है। बाबा नागार्जुन के नाम पर तरौनी को प्रखंड बनाने का मामला राजनीतिक षडयंत्र का शिकार बना हुआ है। बाबा नागार्जुन की 21वीं पुण्यतिथि पांच नवंबर को देशभर में मनायी जाएगी, लेकिन आज भी बाबा अपने ही गांव में उपेक्षित है। 
बाबा का पैतृक गांव बड़ी तरौनी है। गांव में विकास के नाम पर नागार्जुन उमेश संस्कृत कॉलेज, हरिश्चन्द्र संस्कृत उच्च विद्यालय, संस्कृत प्राथमिक सह मध्य विद्यालय तथा दो प्राथमिक विद्यालय बनाये गए हैं। करीब 30 वर्ष से कृष्ण मंदिर परिसर में चलने वाला स्वास्थ्य उपकेन्द्र भी विश्वनाथपुर में चला गया है। गांव की सड़कें जर्जर हैं।  जलनिकासी के लिए नाले का निर्माण भी नहीं हुआ है।  चुनावी मौसम में राजनेता हर बार बाबा नागार्जुन के नाम पर तरौनी को प्रखंड बनाने का झूठा आश्वासन देते हैं।
लोगों की 21 वर्षों की यह मांग आज तक पूरी नहीं हो पायी है। वर्ष 2004 में राबड़ी देवी मंत्रिमंडल ने तरौनी को बाबा नागार्जुन के नाम पर प्रखंड बनाने की सैद्धांतिक सहमति दी थी, लेकिन इसके बाद से राजनेताओं के बयान के अलावा इस मामले में कुछ भी नहीं किया गया है। 
पुस्तकालय में पांच वर्षों से लगा है तालानागार्जुन के नाम पर गांव में बने नागार्जुन पुस्तकालय में बीते पांच वषोंर् से ताला लगा हुआ है। पुस्तकालय का भवन 1993 में तत्कालीन डीएम अमित खरे ने बनवाया था। पुस्तकालय का संचालन वर्ष 2000 में शुरू हुआ। बेनीपुर के तत्कालीन विधायक अब्दुल बारी सिद्दीकी ने तब पुस्तकालय के संचालन के लिए 50 हजार रुपये दिये थे। इससे पुस्तकों की खरीद हुई व फर्नीचर बनाये गये। पुस्तकालय के संचालन के लिए एक कमेटी का गठन किया गया था, जिसके पदेन अध्यक्ष बेनीपुर एसडीओ एवं सचिव बीडीओ को बनाया गया। कुछ वर्षों तक पुस्तकालय का संचालन ठीक-ठाक से होता रहा। बाद में इसमें ताला लग गया। 
बाबा नागार्जुन के प्रति मेरे मन में पूरी श्रद्धा है। जहां तक बन पड़ेगा, मैं उनके पैतृक स्थान के विकास के लिए काम करूंगा। उनके नाम पर बने पुस्तकालय का भी विकास किया जाएगा। - गोपाल जी ठाकुर, सांसद, दरभंगा।
