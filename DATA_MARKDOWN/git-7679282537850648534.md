
# पत्नी से करता था बेइंतहां प्यार, अवैध संबंध का पता चला तो उठाया ये खौफनाक कदम

Published at: **2019-11-07T14:26:59+00:00**

Author: **हिन्दुस्तान टीम,बुग्गावाला**

Original: [https://www.livehindustan.com](https://www.livehindustan.com/uttarakhand/story-wife-murdered-on-suspicion-of-illegal-relationship-2837134.html)

उत्तराखंड के बुग्गावल में अवैध संबंध के शक में पति ने पत्नी की चाकू से गोदकर हत्या कर दी। पुलिस ने आरोपी पति को गिरफ्तार कर चाकू भी बरामद कर लिया है। पुलिस के अनुसार गोमतीपुरा गांव निवासी अमित कुमार ने यूपी के बुलंदशहर के थाना अनूपनगर के रोरा मलकपुर निवासी सुशीला से छह साल पहले प्रेम विवाह किया था। दोनों के दो बच्चे हैं। अमित को शक था कि सुशीला के किसी दूसरे युवक से अवैध संबंध हैं। इसको लेकर कुछ दिनों से दोनों के बीच विवाद चल रहा था। बुधवार देररात दोनों में इस बात को लेकर कहासुनी के बाद झगड़ा हुआ। 
इसके बाद गुस्से में अमित ने पत्नी पर चाकू से कई वार किए। इससे सुशीला की मौके पर ही मौत हो गई। शोर सुनकर परिवार के अन्य लोग और ग्रामीण मौके पर आए लेकिन आरोपी मौके से फरार हो गया। एक जनप्रतिनिधि ने मामले की सूचना पुलिस को दी। पुलिस ने सुशीला के शव को पोस्टमार्टम के लिए सिविल अस्पताल भेजकर आरोपी पति को गिरफ्तार कर लिया। 
थानाध्यक्ष कमल मोहन भंडारी ने बताया कि अवैध संबंध के शक में आरोपी ने पत्नी की हत्या कर दी। आरोपी के खिलाफ हत्या का मुकदमा दर्ज कर गिरफ्तार कर लिया गया है। बताया कि हत्या में प्रयुक्त चाकू को भी बरामद कर लिया गया है। सीओ मंगलौर डीएस रावत ने भी घटना स्थल का निरक्षण किया। 

        पहले ही बना ली थी पत्नी को मारने की योजना
      
पत्नी के चरित्र पर शक कर रहे अमित ने हत्या की योजना पहले ही बना ली थी। उसने कुछ दिन पहले एक चाकू खरीदा था। उसने चाकू को अपने पास ही रखा था। कहासुनी के बाद उसने पत्नी को चाकू से गोद दिया। गोमतीपुरा गांव निवासी अमित की बुलंदशहर निवासी सुशीला से बातचीत फोन के जरिए शुरू हुई थी। करीब छह साल पहले दोनों ने प्रेम विवाह किया था। दोनों के दो बच्चे हैं। इस दौरान सब कुछ ठीक चलता रहा लेकिन कुछ दिनों से अमित पत्नी के चरित्र पर शक करने लगा था। उसे शक था कि पत्नी के किसी दूसरे युवक से अवैध संबंध हैं। पति-पत्नी के बीच आए दिन इस बात को लेकर झगड़ा होता था। 
अमित ने पत्नी सुशीला की हत्या की योजना पहले ही बना ली थी। चाकू खरीदने के बाद उसने उसे अपने पास छिपाकर रख दिया। बुधवार रात भी दोनों के बीच अवैध संबंध की बात को लेकर विवाद हुआ। अमित ने अपने पास रखे चाकू से पत्नी सुशीला पर तब तक वार किए जब तक कि उसकी मौत नहीं हो गई। थानाध्यक्ष कमल मोहन भंडारी ने बताया कि आरोपी ने कुछ दिन पहले बाजार से चाकू खरीदा था। अमित गांव में ही एक पॉली हाउस में काम करता है।   
