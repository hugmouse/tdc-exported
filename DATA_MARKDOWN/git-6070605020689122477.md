
# Clàudia Cabero aboca passió i veu en el disc ‘Aorta’

Published at: **2019-11-07T20:35:18+00:00**

Author: ****

Original: [Ara.cat](https://www.ara.cat/cultura/Claudia-Cabero-Aorta_0_2340365965.html)

Guanyar el premi Sons de la Mediterrània 2018 va esperonar Clàudia Cabero (Barcelona, 1986) a seguir fent cançons. “Fins fa un any i mig tot el que cantava eren versions, però va arribar un moment en què el cap em va fer un clic i em vaig posar a compondre”, recorda Cabero, que primer va publicar un EP de cinc cançons, Melic (2018), pas previ a l’àlbum Aorta (U98, 2019). Després d’estrenar el nou treball a la Fira Meditarrània de Manresa aquest divendres el presenta al Teatre de Sarrià, a Barcelona.
Cançó d’autor, músiques d’arrel i textures electròniques conviuen en onze cançons presidides pel color de la passió. “El disc té una estètica vermellosa, del vi i de la sang. És passió, un sentiment visceral. Hi ha cançons que són més de passió romàntica, altres amb un punt de ràbia, i altres, com El cant dels ocells, que la canto com un crit de pau per tot el que està passant ara: és el meu himne”, diu. Neta, filla i neboda de músics, de formació clàssica i àmplia trajectòria coral, Clàudia Cabero forma part d’una tradició que lliga artistes com Maria del Mar Bonet i Sílvia Pérez Cruz, dues referències que assumeix com a influències: “Són maneres de cantar que a més a més et porten a altres repertoris, com en un exercici d’antropologia musical”.
Aorta inclou composicions pròpies i tres adaptacions de poemes, dos de Rosa Maria Arrazola i un de Joan Margarit, arquitecte com la mateixa Cabero. “L’arquitectura em dona estabilitat, terra, rutina de dilluns a divendres i una nòmina a final de mes -diu-. I això em permet fer el que em ve de gust amb la música”. Per exemple, posar música a versos d’Arrazola, com els del poema Dona-Dindi, que convertits en cançó opten al premi Terra i Cultura 2019 que s’atorgarà el 13 de novembre. “La Rosa té una manera d’escriure molt pensada per ser dita en veu alta i per ser entesa en una primera lectura. Fa una poesia molt directa. Et quedes amb l’energia que vol transmetre i per això m’hi sento còmoda i m’agrada musicar-la”, explica Cabero.
