
# طبق قانون انتخابات، زمان قانونی تبلیغات به مدت یک هفته تعیین شده است/ استفاده از وسایل رسمی و دولتی در تبلیغات ممنوع است

Published at: **2019-11-06T18:33:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545310.html/%D8%B7%D8%A8%D9%82-%D9%82%D8%A7%D9%86%D9%88%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA--%D8%B2%D9%85%D8%A7%D9%86-%D9%82%D8%A7%D9%86%D9%88%D9%86%DB%8C-%D8%AA%D8%A8%D9%84%DB%8C%D8%BA%D8%A7%D8%AA-%D8%A8%D9%87-%D9%85%D8%AF%D8%AA-%DB%8C%DA%A9-%D9%87%D9%81%D8%AA%D9%87-%D8%AA%D8%B9%DB%8C%DB%8C%D9%86-%D8%B4%D8%AF%D9%87-%D8%A7%D8%B3%D8%AA--%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%88%D8%B3%D8%A7%DB%8C%D9%84-%D8%B1%D8%B3%D9%85%DB%8C-%D9%88-%D8%AF%D9%88%D9%84%D8%AA%DB%8C-%D8%AF%D8%B1-%D8%AA%D8%A8%D9%84%DB%8C%D8%BA%D8%A7%D8%AA-%D9%85%D9%85%D9%86%D9%88%D8%B9-%D8%A7%D8%B3%D8%AA)

دادستان کل کشور طی اطلاعیه‌ای هشدارهای قانون لازم را به اشخاصی که قصد نامزدی و رقابت در انتخابات یازدهمین دوره مجلس شورای اسلامی را دارند، داد و اعلام کرد: دستگاه‌های اجرایی و نظارتی و اطلاعاتی، جرایم و تخلفات را گزارش کنند.
به گزارش شبکه اطلاع رسانی راه دانا؛ حجت الاسلام و المسلمین محمدجعفر منتظری با توجه به در پیش بودن انتخابات مجلس شورای اسلامی طی اطلاعیه‌ای اعلام کرد:  به اطلاع مردم شریف و عزیز ایران اسلامی و به ویژه اشخاصی که قصد نامزدی و رقابت در عرصه انتخابات یازدهمین دوره مجلس شورای اسلامی را دارند می‌رساند بر اساس قانون انتخابات مجلس شورای اسلامی و از جمله مواد 56 ، 59، 60، 61و 65 مکرر آن، زمان قانونی و مجاز فعالیت تبلیغات انتخاباتی نامزد‌های نمایندگی، به مدت یک هفته تعیین شده که از هشت روز قبل از روز اخذ رای آغاز می‌شود و تا 24 ساعت قبل از اخذ رای ادامه دارد، بنابراین انجام هرگونه فعالیت تبلیغات انتخاباتی به نفع یا علیه نامزدها، توسط هر کسی و از جمله نامزدها، ستاد‌های تبلیغات انتخاباتی و طرفداران ایشان تا تاریخ 24 بهمن 98 و از تاریخ اول اسفند 98 تا پایان زمان اخذ رأی ممنوع است.
دادستان کل کشور تصریح کرد: انجام هر گونه فعالیت تبلیغاتی برای نامزد‌های نمایندگی از هر وسیله رسمی و دولتی، استفاده از وسایل و امکانات کلیه دستگاه‌های اجرایی و موسسات عمومی غیردولتی و هر نهاد بهره‌مند از بودجه و اموال عمومی و نیز فعالیت کارمندان در ساعات اداری ممنوع است و هیچ کدام از دست‌اندرکاران امور اجرایی و نظارتی انتخاباتی نیز، نمی‌توانند به نفع یا به ضرر نامزد‌ها و جریانات سیاسی در انتخابات اعلام نظر کنند. همچنین نصب هر گونه آگهی و سایر اقلام تبلیغات انتخاباتی نامزد‌ها بر روی تابلوها، خودرو‌ها و سایر تجهیزات و تاسیسات دولتی و عمومی و نیز بر روی اماکن خصوصی بدون رضایت ذی‌حق، در سراسر کشور ممنوع است.
به گزارش تسنیم، منتظری در بخش دیگری از این اطلاعیه تأکید کرده است: اغوا و فریب مردم، اظهار مطالب خلاف واقع و نیز هر گونه هتک حرمت و حثیت اشخاص به صورت فیزیکی یا از طریق شبکه‌های اجتماعی و فضای مجازی، تخریب اقلام تبلیغاتی نامزد‌ها در مهلت قانونی تبلیغات، استفاده از کاروان‌های تبلیغاتی و بر هم زدن اجتماعات قانونی و تعرض به ستاد‌های انتخاباتی نامزد‌ها در عرصه فعالیت‌های تبلیغاتی انتخابات ممنوع است؛ لذا به همه داوطلبین نمایندگی مجلس شورای اسلامی و ستاد‌های تبلیغات انتخاباتی و طرفداران آن‌ها توجه داده می‌شود تا ضمن رعایت قانون، از هر نوع فعالیت دارای شائبه تبلیغات انتخاباتی به نفع خود یا علیه دیگری جدا خودداری کنند و از کلیه دستگاه‌های اجرایی، نظارتی، انتظامی و اطلاعاتی و نیز دیده‌بانان مردمی عرصه پیشگیری انتظار دارد ضمن هماهنگی و همکاری لازم، تخلفات و جرایم انتخاباتی زودهنگام مذکور را به همراه مستندات مربوط، به ستاد‌های پیشگیری و رسیدگی به جرایم و تخلفات انتخاباتی استان و شهرستان ذی‌ربط گزارش کنند.
دادستان کل کشور اظهار داشت: بدیهی است نمایندگان محترم مجلس شورای اسلامی هم که مصمم به نامزدی در انتخابات پیش‌رو هستند، برنامه‌های مرتبط با اجرای وظایف نمایندگی و نحوه حضور در مجامع، محافل و حوزه‌های انتخابیه خود را به گونه‌ای تمشیت کنند که هیچ گونه شائبه تبلیغات انتخاباتی ایجاد نشود. همچنین در اجرای مواد 17 و 67 قانون انتخابات مجلس شورای اسلامی، مراجع قضایی ضمن هماهنگی با ناظرین شورای نگهبان و هیات‌های اجرایی، اقدامات لازم را به منظور پیشگیری از وقوع جرم، در محدوده مقررات انجام می‌دهند و به تخلفات و جرائم انتخابات هم، به صورت فوق‌العاده و خارج از نوبت رسیدگی می‌کنند.
انتهای پیام/
