
# 6พ.ย.นัดถกคดีแชร์แม่มณี ดีเอสไอวางแผนล่าแม่ข่าย

Published at: **2019-11-03T14:34:00+00:00**

Author: ****

Original: [เดลินิวส์](https://www.dailynews.co.th/crime/739842)


        "ดีเอสไอ" นัดถกคดีแชร์แม่มณี 6 พ.ย.นี้ เรียกผู้เสียหายให้ปากคำ ขยายผลหาตัวแม่ข่าย-เร่งติดตามเงินคืน
      
เมื่อวันที่ 3 พ.ย. นายปิยะศิริ วัฒนวรางกูร ผอ.กองคดีธุรกิจการเงินนอกระบบ เปิดเผยถึงกรณีเจ้าหน้าที่ตำรวจกองบังคับการสืบสวนสอบสวนภูธรภาค 4 จับกุมตัวน.ส.วันทนีย์ ทิพย์ประเวช หรือ แม่มณี และนายเมธี ชิณภา ได้ที่อ.สัตหีบ ชลบุรีว่า พนักงานสอบสวนดีเอสไอ ได้นัดประชุมวางแผนการสอบปากคำผู้เสียหายที่กระจายอยู่ทั่วประเทศในวันที่ 6 พ.ย.นี้ หลังจากนั้นจะประชาสัมพันธ์ให้ผู้เสียหายเข้าให้ปากคำอย่างละเอียดกับพนักงานสอบสวนในแต่ละพื้นที่ เพื่อขยายผลติดตามตัวแม่ข่าย ซึ่งผู้ที่เข้าให้ปากคำเมื่อศาลมีคำสั่งให้คืนทรัพย์สินที่อายัดไว้ก็ได้เฉลี่ยทรัพย์คืน โดยดีเอสไอก็จะประสานกับสำนักงานป้องกันและปราบปรามการฟอกเงิน (ปปง.) สอบเส้นทางการเงินว่าจ่ายหรือโอนไปที่ใดบ้าง เพื่อดำเนินการอายัดทรัพย์ต่อไป ส่วนผู้ต้องหา 2 รายที่เจ้าหน้าที่ตร.จับกุมได้นั้นเจ้าหน้าที่ตำรวจจะทำการสอบสวน จากนั้นจะรวบรวมหลักฐานส่งให้ดีเอสไอวันที่ 15 พ.ย.นี้ อย่างไรก็ตาม ยืนยันว่าดีเอสไอจะเร่งสอบสวนติดตามเงินคืนให้ผู้เสียหายโดยเร็ว.
