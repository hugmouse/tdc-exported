
# Guvernul PNL, primele măsuri: Premierul Ludovic Orban anunţă că „strânge şurubul cheltuielilor la maximum“, dar şi că salariul minim creşte de la 1 ianuarie

Published at: **2019-11-06T22:08:00+00:00**

Author: **Iulian Anghel**

Original: [Ziarul Financiar](https://www.zf.ro/eveniment/guvernul-pnl-primele-masuri-premierul-ludovic-orban-anunta-ca-strange-surubul-cheltuielilor-la-maximum-dar-si-ca-salariul-minim-creste-de-la-1-ianuarie-18549560)

Orice cheltuială inutilă trebuie evitată pentru a men­ţine deficitul bu­ge­tar în limita de 3% din PIB, a susţinut pre­mie­rul Ludovic Orban miercuri, la insta­larea în funcţia de ministru al finanţelor a lui Florin Cîţu. Cu două luni înainte de finalul anului deficitul bugetar se apropie de 3% din PIB, limita maximă acceptată prin Tratatul de la Maastricht. La nouă luni din 2019 deficitul fiscal a fost de 2,62% din PIB şi a continuat să crească şi la zece luni, după cum a spus Florin Cîţu, fără să dea însă amănunte. De unde se va tăia, se va afla până la finalul acestei luni, data până la care Finanţele trebuie să vină cu o rectificare bugetară. Data limită pen­tru realizarea rectificării bugetare este 30 noiembrie, iar proiectul de buget pen­tru 2020 va fi finalizat până la sfârşitul anului.
„Florin Cîţu are o misiune extrem de dificilă. Este clar că din prima zi trebuie să se concentreze pe câteva proiecte majore. Proiectul ordonanţei de urgenţă cu privire la rectificarea bugetară, care să asigure resursele financiare pentru toate instituţiile publice care nu au prevăzute sumele necesare pentru a încheia exerciţiul bugetar în bune condiţii şi de asemenea pentru autorităţile locale. Trebuie strâns şurubul la maximum şi evitată orice cheltuială inutilă şi de asemenea cât se mai poate, evident, în ultimele nici două luni să vedem dacă putem să recuperăm în ceea ce priveşte planul de încasare.“
Potrivit premierului, Finanţele trebuie să limiteze majorarea deficitului bugetar şi este nevoie de o colectare mai bună, dar pentru asta trebuie combătută evaziunea fiscală.
Dintre ţările UE, România strânge din taxe şi contribuţii cei mai puţini bani din rândul ţărilor UE (cu excepţia Irlandei) – 27,1% echivalent PIB, la nivelul lui 2018. Noile majorări de salarii şi de pensii decise de fostul guvern vor duce cheltuielile cu salariile şi cu pensiile la 26% din PIB, adică cam tot atât cât se strânge la bugetul consolidat din taxe şi contribuţii sociale. Pentru restul cheltuielilor este nevoie, prin urmare, fie de venituri excepţionale, fie de împrumuturi.
Acum, cu buzunarele cam goale, noul guvern fluieră a pagubă.
„Apropo de cheltuieli de capital (iniţiate de fostul guvern – n.red.), sunt foarte multe care trebuie analizate şi trebuie oprite cheltuielile nonnecesare. Gândiţi-vă că mai avem şi situaţia legată de întârzierile la rambursarea TVA, iar mai ales sistemul care a fost folosit pentru că nu mi se pare normal ca unele firme să beneficieze de rambursare imediată, iar alte firme să fie ţinute cu lunile“, a declarat prim-ministrul.

        Gaură de 11 mld. lei la venituri
      
- Execuţia bugetară la 10 luni este îngrijorătoare şi confirmă cele mai mari temeri ale PNL, a declarat miercuri Florin Cîţu, ministrul de finanţe.
- Cîţu a precizat că săptămâna viitoare va fi prezentată o analiză în detaliu a situaţiei la zi cu privire la execuţia bugetară şi a specificat că execuţia la 10 luni arată că deficitul continuă să crească.
- La rândul său, premierul Ludovic Orban a declarat că planul în materie de colectare a veniturilor nu a fost îndeplinit, existând o gaură de aproape 11 miliarde de lei în raport cu ce era planificat.
- Bugetul general consolidat, care include atât bugetul de stat, cât şi bugetele de pensii şi de şomaj, a încheiat primele nouă luni cu un deficit de 26,97 miliarde lei, echivalentul a 2,6% din PIB.

        Salariul minim pe economie creşte de la 1 ianuarie
      
- Guvernul va creşte salariul minim brut pe ţară de la 1 ianurie 2020 însă va lansa şi o analiză pentru determinarea unei proceduri de stabilire a creşterii acestuia, a anunţat premierul Ludovic Orban.
- „Va fi o creştere a salariului minim. Lumea să stea liniştită. Vom lansa procedura de stabilire a creşterii salariului minim. Evident în baza unei analize serioase pentru ca propunerea de creştere a salariului minim să se bizuie pe indicatori economici obiectivi, să se realizeze pe realitatea din mediul privat şi în mod evident, în cursul procedurii, vom consulta partenerii sociali.“
- PSD a avansat propunerea ca salariul minim brut să fie majorat cu 182 lei, la 2.262 de lei pentru angajaţii cu calificări scăzute şi medii şi cu 270 lei la 2.620 de lei pentru cei cu studii superioare de la 1 ianuarie 2020.

        FMI: creşterea economică a României va fi de 4% în 2019
      
- Fondul Monetar Internaţional (FMI) a menţinut prognoza de creştere economică a României la 4% în 2019, în vreme ce a atenţionat Uniunea Europeană să fie pregtită pentru o criză şi subliniază că Germania a intrat probabil în recesiune tehnică.
- FMI vorbeşte chiar despre o „urgenţă“ a pregătirii planurilor pentru criză.
- „Având în vedere riscurile ridicate, planuri de urgenţă ar trebui să fie gata de pus în aplicare în cazul în care aceste riscuri se vor materializa, nu numai în contextul în care domeniul de acţiune efectivă a politicii monetare s-a diminuat“, arată Fondul în documentul „Perspectiva Economică Regională pentru Europa. Un răspuns fiscal sincronizat“.
- Avertismentele FMI vin după ce ultimele date economice au arătat că economia zonei euro dovedeşte mai multă rezistenţă decât s-a anticipat, din cauza expansiunii robuste din ţări precum Franţa. Totuşi, Germania a intrat probabil într-o recesiune tehnică în ultimul trimestru, în timp ce piaţa muncii din cea mai mare economie a continentului a început să se deterioreze.
