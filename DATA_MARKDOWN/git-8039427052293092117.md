
# రూట్ల ప్రైవేటీకరణ కాదు.. బస్సులకే పర్మిట్లు

Published at: **2019-11-03T01:53:18+00:00**

Author: ****

Original: [Andhrajyothy](https://www.andhrajyothy.com/artical?SID=944806)

Ph: 88865 47666ప్రవేశం ఉచితం ADVT
హైదరాబాద్‌, నవంబరు 2 (ఆంధ్రజ్యోతి): రాష్ట్రంలో రోడ్లపై ఇక ప్రైవేటు రయ్యున బస్సులు పరుగులు పెట్టనున్నాయి. కాంట్రాక్టు క్యారేజీలుగానే అనుమతులు పొందుతున్న ఈ బస్సులు, ఇక నుంచి ప్రతి స్టేజీలో ప్రయాణికులను ఎక్కించుకుంటూ.. దించుతూ ‘స్టేజీ క్యారేజీలు’గా తిరగనున్నాయి. ఇలా మొత్తం 5,100 ప్రైవేటు బస్సులకు పర్మిట్లు ఇవ్వనున్నారు. ఆర్టీసీలోని అద్దె బస్సులు, కాలాతీత(కండెమ్న్‌డ్‌) బస్సుల స్థానంలో ఈ బస్సులకు అనుమతులిచ్చి తిప్పనున్నారు. ప్రైవేటు బస్సుల నుంచి సీట్లవారీగా రవాణా శాఖ త్రైమాసిక టాక్స్‌ను వసూలు చేస్తుంది. ఈ రాబడి ప్రభుత్వ ఖాతాలో పడనుంది. ఈ టాక్స్‌ ఎంతనేది తర్వాత నిర్ణయిస్తారు.
 

        ప్రైవేటు విధానం ఇలా...
      
రాష్ట్రంలో ఆర్టీసీ బస్సులు నడిచే రూట్లు 3,726 ఉన్నాయి. ఈ రూట్లలో ఆర్టీసీ ఎక్స్‌ప్రెస్‌, గరుడ, గరుడ-ప్లస్‌, ఇంద్ర, పల్లెవెలుగు బస్సులు నడుస్తున్నాయి. ఈ రూట్లపై ఆర్టీసీదే గుత్తాధిపత్యం. వీటిలో తన బస్సులను స్టేజీ క్యారేజీలుగా నడిపిస్తూ రోజుకు 97.66 లక్షల మందిని గమ్యస్థానాలకు చేరుస్తున్నాయి. ఈ రూట్లలో ప్రైవేటు బస్సులు నడవడానికి వీలుండేది కాదు. ఇప్పుడు ఈ రూట్లలో ప్రైవేటు బస్సులకు స్టేజీ క్యారేజీలుగా అనుమతులివ్వాలని ప్రభుత్వం నిర్ణయించింది. ఆర్టీసీలో 10,460 బస్సులున్నాయి. వీటిలో 2103 అద్దె బస్సులు. వీటిని ప్రైవేటు వ్యక్తుల నుంచి ఆర్టీసీ అద్దెకు తీసుకుని నడుపుతోంది. .మరో 2609 ఆర్టీసీ సొంత బస్సులు కాలాతీతం(కండెమ్న్‌డ్‌) అయ్యాయి. మరో 400-500 బస్సులు త్వరలోనే కాలాతీతం కానున్నాయి. ఇలా ప్రస్తుతమున్న 2103 అద్దె బస్సులు, కాలాతీతం అయిన, కానున్న బస్సులు మొత్తం కలిపి 5100 వరకు అవుతాయి. వీటి స్థానంలో ఆర్టీసీ కొత్త బస్సులను కొనుగోలు చేయలేని పరిస్థితిలో ఉందని, అందుకే ఈ 5100 బస్సుల స్థానంలో ప్రైవేటు వ్యక్తులకు చెందిన బస్సులను ప్రవేశపెట్టనున్నామని కేసీఆర్‌ వివరించారు. ఈ బస్సులకు రవాణా శాఖ ప్రైవేటు పర్మిట్లు ఇస్తుంది. ఆర్టీసీ అధీనంలో ఉన్న ప్రస్తుత రూట్లలో ఈ ప్రైవేటు బస్సులను నడుపుకొనేలా ప్రైవేటు వ్యక్తులకు స్టేజీ క్యారేజీలుగా పర్మిట్లు ఇస్తుంది. ఒక రూట్‌లో ఎన్ని బస్సులకైనా పర్మిట్లు ఇవ్వవచ్చు. ఎంత మంది వ్యక్తులకు చెందిన బస్సులకైనా పర్మిట్లు ఇస్తారు. ఈ రూట్లలో ఆర్టీసీ కూడా బస్సులను నడపవచ్చు. ఆ రకంగా ఒక రూట్‌లో ఎన్ని ప్రైవేటు బస్సులకైనా పర్మిట్లు ఇస్తారు తప్ప రూట్‌ను ప్రైవేటుపరం చేయడం కాదు. ప్రైవేటు బస్సులకు ఏ రూట్‌లో పర్మిట్లు ఇస్తే ఆ రూట్‌లోనే నడపాలి.

        రూట్ల వర్గీకరణ
      
ఆర్టీసీ గుత్తాధిపత్యం కింద ఉన్న 3726 రూట్లను ప్రాఫిట్‌, యావరేజ్‌, లాస్‌ రూట్లుగా విభజిస్తారు. అన్ని రూట్లలోనూ ఆర్టీసీ బస్సులు నడపవచ్చు. నష్టాలు వస్తున్న రూట్లలోనూ ప్రైవేటు బస్సులు తిరగాల్సి ఉంటుంది. అయితే, మున్ముందు రూట్లను ప్రైవేటు ఆపరేటర్లు, ఆర్టీసీ పంచుకునే అవకాశాలు లేకపోలేదని, దీనిపై రవాణా శాఖ కసరత్తు మొదలు పెట్టినట్లు సమాచారం.
