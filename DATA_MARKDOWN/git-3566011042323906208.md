
# ردپای فساد در عمق دریا/ سرانجام صید ترال دامن دولتمردان را گرفت

Published at: **2019-11-07T13:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545423.html/%D8%B1%D8%AF%D9%BE%D8%A7%DB%8C-%D9%81%D8%B3%D8%A7%D8%AF-%D8%AF%D8%B1-%D8%B9%D9%85%D9%82-%D8%AF%D8%B1%DB%8C%D8%A7--%D8%B3%D8%B1%D8%A7%D9%86%D8%AC%D8%A7%D9%85-%D8%B5%DB%8C%D8%AF-%D8%AA%D8%B1%D8%A7%D9%84-%D8%AF%D8%A7%D9%85%D9%86-%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D8%B1%D8%A7-%DA%AF%D8%B1%D9%81%D8%AA)

سرانجام با مشخص شدن ردپای فساد در عمق دریا و کامل شدن پازل تخلفات برخی از مسئولین، وزیر جهاد کشاورزی از مجلس کارت زرد دریافت کرده و سرانجام صید ترال دامن دولتمردان را گرفت.
به گزارش شبکه اطلاع رسانی راه دانا؛ به نقل از عصرهامون، چندی پیش سوال احمد مرادی نماینده بندرعباس از وزیر جهاد کشاورزی در خصوص علت اعطای مجوز صید به صورت صنعتی به کشتی‌های با مالکیت چین در آب‌های خلیج فارس و عمان در دستور کار جلسه علنی مجلس قرار داشت که پس از اظهارات نماینده سوال کننده و توضیحات وزیر جهاد کشاورزی، این سوال به رای نمایندگان گذاشته شد.نمایندگان نیز با ۴۰ رای موافق، ۱۱۹ رای مخالف و ۳ رای ممتنع از مجموع ۱۹۴ نماینده حاضر توضیحات وزیر جهاد کشاورزی در این باره را قانع کننده ندانستند و به وی کارت زرد دادند.این کارت زرد اما به معنای تاییدی بر چشمک دولت به کشتی های صیدترال می باشد موضوعی که همواره دولتمردان آن را تکذیب کرده اند.چندی سالی است که یک صدا رسانه ها و صیادان جنوب سیستان و بلوچستان از حضور چینی‌ها در آب‌های ساحلی چابهار گلایه می کنند اما در این سالها به نوعی مقامات دولتی آن را تکذیب می کنند.اما در دو سال اخیر ماه پشت ابر نماند و بالاخره نشانه هایی عیان شد که مشخص کرد در تمام سال های قبل، تکذیب‌های مسئولان غیرواقعی و به همان میزان دغدغه های صیادان منطقه واقعی بوده است.کارت زرد مجلس به وزیر جهاد کشاورزی، دستگیری برخی افراد دخیل در این ماجرا و بالاخره سخنان فرمانده نیروی دریایی سپاه در تایید وجود مافیای صید ترال، جفای دولتی ها برای خالی کردن تور صیادان ایرانی را عیان ساخت.در واقع صید ماهیان ایرانی توسط کشتی‌های چینی، واقعیتی است که باعث نارضایتی بسیاری از صیادان زحمت‌کش در این سالها شده است آنها می گفتند که کشتی های چینی روزیشان را جارو می کنند اما مسئولین ابتدا اصل ماجرا را تکذیب کردند و بعد هم این کشتی های ترال را متعلق به ایران دانستند.در این بین مسئولین شیلات ایران هر بار تلاش کردند دهان منتقدان را ببندند، صیادان هم از ترس ابطال مجوزهای صیادی کم کم چشم را بر این تخلف بستند تا اینکه سپاه و وزارت اطلاعات برای بررسی ابعاد پنهان وارد ماجرای صید ترال شدند.بهمن ماه سال گذشته سپاه پاسداران اعلام کرد با کشتی های صید ترال برخورد خواهد کرد و آنها را توقیف می کند در همین خصوص چندین کشتی هم متوقف شد، دولتمردان اما اعتقاد داشتند این کشتی ها با مجوز سازمان شیلات ایران فعالیت می کنند.کشمکش ها بر سر ماجرای صید ترال حتی صدای ائمه جمعه منطقه را هم در آورد و در حالی که دولتی های زیر بار این ماجرا نمی رفتند، وزارت اطلاعات از ضربه به یک شبکه ارتشاء و اختلاس در شیلات سیستان و بلوچستان  خبر داد و گفت طی بررسی های به عمل آمده در جریان این پرونده، ۱۳ نفر از اعضای اصلی اداره کل شیلات و دلالانی که اقدام به ارتشاء و صدور مجوزهای غیرقانونی ساخت شناورهای صیادی برای افراد فاقد صلاحیت در استان های سیستان و بلوچستان، هرمزگان و تهران می کردند دستگیر و تحویل مراجع قضایی شدند.در واقع کارت زرد مجلس به وزیر جهاد کشاورزی در کنار دستگیری مدیرکل شیلات سیستان و بلوچستان و توقیف چندین کشتی صید ترال توسط سپاه تکه های پازلی را کامل کرد که تا پیش از آن مقامات دولتی آن را تکذیب می کردند.در هر حال با خط و نشان چندی پیش مجلس برای وزیر جهاد کشاورزی باید دید پای صیادان چینی برای همیشه از آب های ایران کوتاه خواهد شد یا اینکه دریاخواران با ترفندهای تازه ای به دریا باز می گردند.انتهای پیام/
