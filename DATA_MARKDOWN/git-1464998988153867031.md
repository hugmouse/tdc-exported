
# ആര്‍ഇസിപി കരാര്‍: ഇന്ത്യ ഒപ്പിടില്ലെന്ന് പ്രധാനമന്ത്രി

Published at: **2019-11-04T19:34:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/india/news/india-never-signed-in-recp-deal)

ന്യൂഡല്‍ഹി: മേഖലാ സമഗ്ര സാമ്ബത്തിക പങ്കാളിത്ത (ആര്‍.സി.ഇ.പി) കരാറില്‍ ഇന്ത്യ ഒപ്പുവയ്ക്കുന്നില്ലെന്ന് പ്രധാനമന്ത്രി നരേന്ദ്ര മോദി. 16 രാജ്യങ്ങള്‍ക്കിടയില്‍ സ്വതന്ത്ര വ്യാപാരം അനുവദിക്കുന്നതിനുള്ളതായിരുന്നു കരാര്‍. എന്നാല്‍ ഇന്ത്യയുടെ ആശങ്ക പരിഹരിക്കുന്നതല്ല കരാറെന്ന് പറഞ്ഞാണ് പിന്മാറുന്നതായി പ്രധാനമന്ത്രി നരേന്ദ്ര മോദി പ്രഖ്യാപിച്ചത്.
ചരക്ക്, സേവന,നിക്ഷേപ മേഖലകളുമായി ബന്ധപ്പെട്ട് ഇന്ത്യ ഉയര്‍ത്തിയ ആശങ്കകള്‍ കരാര്‍ ഉള്‍ക്കൊള്ളണമെന്ന് പ്രധാനമന്ത്രി നരേന്ദ്ര മോദി ആവശ്യപ്പെട്ടിരുന്നു. ലോകത്തെ ഏറ്റവും വലിയ സ്വതന്ത്രവാണിജ്യ മേഖല സൃഷ്ടിക്കാനുള്ള ആര്‍.ഇ.സി.പി കരാറിലെ ചില വ്യവസ്ഥകളില്‍ ഇളവു വേണമെന്ന് ഇന്ത്യ ആവശ്യപ്പെട്ടിരുന്നു. ഇതേത്തുടര്‍ന്ന് തായ്‌ലന്‍ഡിലെ ബാങ്കോക്കില്‍ നടന്ന ചര്‍ച്ചകള്‍ പൂര്‍ണതയിലെത്തിയില്ല. ഇന്ത്യ ഒഴികെയുള്ള 15 രാജ്യങ്ങള്‍ കരാറുമായി ബന്ധപ്പെട്ട ചര്‍ച്ചകള്‍ പൂര്‍ത്തിയാക്കി.
ഇന്ത്യയുടെ അടിസ്ഥാന താല്‍പര്യങ്ങള്‍ക്ക് വിരുദ്ധമാണ് കരാര്‍. പാവപ്പെട്ടവര്‍ക്ക് ക്ഷേമമുണ്ടാവണമെന്ന ഗാന്ധിയന്‍ മൂല്യങ്ങളാണ് തന്നെ നയിക്കുന്നത്. പാവപ്പെട്ടവര്‍ക്ക് ഇതുകൊണ്ട് എന്ത് ഉപകാരമെന്നും മോദി ചോദിച്ചു. ഒന്നര മണിക്കൂര്‍ നീണ്ട ആര്‍.സി.ഇ.പി ഉച്ചകോടിക്കു ശേഷമാണ് കരാറിന്റെ ഭാഗമാവാനില്ലെന്ന് മോദി പറഞ്ഞത്.
അടുത്തവര്‍ഷം ഫെബ്രുവരി വരെയാണ് ഇന്ത്യക്ക് സമയം നല്‍കിയിരിക്കുന്നത്. കരാറുമായി ബന്ധപ്പെട്ട് തായ്‌ലന്‍ഡ് പ്രധാനമന്ത്രി ഉള്‍പ്പെടെയുള്ളവരുമായി നരേന്ദ്ര മോദി ഉഭയകക്ഷി ചര്‍ച്ച നടത്തിയിരുന്നു. കരാറിന്റെ ഭാഗമാകുന്നതിനെതിരെ വലിയ പ്രതിഷേധങ്ങളാണ് ഇന്ത്യയുടെ ഭാഗത്തുനിന്ന് ഉയര്‍ന്നിരുന്നത്. പത്ത് ആസിയാന്‍ രാജ്യങ്ങളും ഇന്ത്യ, ചൈന, ജപ്പാന്‍, ഓസ്‌ട്രേലിയ, ന്യൂസിലാന്‍ഡ്, സൗത്ത് കൊറിയ എന്നീ രാജ്യങ്ങളും ചേര്‍ന്ന് സ്വതന്ത്ര വ്യാപാരമേഖല സൃഷ്ടിക്കുകയാണ് ആര്‍.ഇ.സി.പി കരാറിന്റെ ലക്ഷ്യം.
കരാറിനെതിരെ വിവിധ കര്‍ഷക, രാഷ്ട്രീയ പ്രസ്ഥാനങ്ങളും പ്രതിപക്ഷവും കടുത്ത പ്രതിഷേധത്തിലായിരുന്നു.
