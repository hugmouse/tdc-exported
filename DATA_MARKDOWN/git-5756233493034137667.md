
# راه اندازی سامانه هشدار سریع زلزله و سیل در تهران

Published at: **2019-11-02T15:33:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619449/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B3%D8%A7%D9%85%D8%A7%D9%86%D9%87-%D9%87%D8%B4%D8%AF%D8%A7%D8%B1-%D8%B3%D8%B1%DB%8C%D8%B9-%D8%B2%D9%84%D8%B2%D9%84%D9%87-%D9%88-%D8%B3%DB%8C%D9%84-%D8%AF%D8%B1-%D8%AA%D9%87%D8%B1%D8%A7%D9%86)


        رئیس سازمان پیشگیری و مدیریت بحران شهر تهران اعلام کرد که زلزله، سیل و فروریزش سه موضوعی هستند که تهران را تهدید می‌کنند.
      

        آفتاب‌‌نیوز :
      
رضا کرمی ظهر امروز در نشست شهرهای زیست پذیر و تاب‌آور که در حاشیه جایزه جهانی خشت طلایی برگزار شد با بیان اینکه هوشمندسازی شهرها و تاب‌آوری آنها دو موضوع مهم شهرهای در حال توسعه است، گفت: موضوع تاب‌آوری سبب می‌شود که کشورهای در حال توسعه عقب گرد نکنند و به همان روال مسیر حرکت را ادامه دهند.
وی با بیان اینکه تاب‌آوری انواع مختلفی دارد و تاب‌آوری پیرامون مسائل فرهنگی، اجتماعی، سیاسی، اقتصادی و ... وجود دارد گفت: به عنوان مثال ما اکنون در بحث اقتصادی تاب‌آوری را حس می‌کنیم که به نظر می‌رسد باید تقویت شود و به نوعی اقتصاد مقاومتی همان اقتصاد تاب‌آور است.
رئیس سازمان پیشگیری و مدیریت شهر تهران با بیان اینکه زیرساخت‌های شهری نیز باید تاب‌آور شوند، گفت: عمده دلیل عدم تاب‌آوری در کشور ما به دلیل غفلت از مخاطرات است. به عنوان مثال شهر تهران را مخاطراتی همچون زلزله فرونشست، سیل و زلزله و ... تهدید می‌کند و وقتی با این مخاطرات روبرو شویم آسیب پذیری ما بالا می‌رود.
وی با بیان اینکه تاب‌آوری در شهرها به عملکرد ما در گذشته بر می‌گردد گفت: وقتی با بحرانی همچون سیل یا زلزله مواجه می‌شویم می‌بینیم که تاثیرات آن بر مردم بسیار زیاد است. به عنوان مثال زمانی که در ملارد زلزله آمد با اینکه فاصله زیادی با تهران داشت اما لرزش آن در تهران احساس شد و مردم به خیابان آمدند و فردای آن روز نه به دلیل زلزله بلکه به دلیل آلودگی هوا ۵۰ نفر بیشتر فوت شدند.
کرمی با اشاره به راه اندازی سامانه هشدار سریع زلزله در تهران افزود: با راه‌اندازی این سامانه وقتی موج از نقاط دوردست به سمت تهران حرکت می‌کند ما چند ثانیه زودتر متوجه می‌شویم و این موضوع را به دستگاه‌های ذیربط اطلاع می‌دهیم که این سامانه یکی از مصادیق هوشمندسازی است.
وی با اشاره به راه اندازی سنسورهای باران سنج به منظور هشدار برای وقوع سیل گفت: این سنسورها در بالادست نصب می‌شود و اگر احتمال وقوع سیل وجود داشته باشد سریعا اعلام می‌کنند و همچنین باید از راه اندازی سامانه سنجش خسارات ناشی از زلزله بگویم که این سامانه میزان آسیب پذیری نقاط مختلف شهر تهران را نشان می‌دهد تا در صورت لزوم نیروهای امدادی سریعتر به این مناطق ورود کنند.
وی همچنین با اشاره به استفاده از سامانه پایش وضعیت تهران، گفت: این سامانه وضعیت مخاطرات شهر را رصد می‌کند و در صورت لزوم می‌توان با استفاده از آن از آسیب‌پذیری‌ها جلوگیری کرد.
کرمی با بیان اینکه سیل، زلزله و فروریزش سه موضوعی هستند که شهر تهران را تهدید می‌کنند، خاطر نشان کرد: می‌توان با هوشمندسازی، تاب‌آوری را افزایش داد و شهری بهتر برای مردم تهران ایجاد کرد.
