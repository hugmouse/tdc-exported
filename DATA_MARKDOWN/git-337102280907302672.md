
# توافق میان دولت یمن و جدایی‌طلبان جنوب: عربستان و امارات با هم کنار می‌آیند

Published at: **2019-11-06T16:49:49+00:00**

Author: ****

Original: [RFI](http://fa.rfi.fr/%D8%AA%D9%88%D8%A7%D9%81%D9%82-%D9%85%DB%8C%D8%A7%D9%86-%D8%AF%D9%88%D9%84%D8%AA-%DB%8C%D9%85%D9%86-%D9%88-%D8%AC%D8%AF%D8%A7%DB%8C%DB%8C%E2%80%8C%D8%B7%D9%84%D8%A8%D8%A7%D9%86-%D8%AC%D9%86%D9%88%D8%A8-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA-%D8%A8%D8%A7-%D9%87%D9%85-%DA%A9%D9%86%D8%A7%D8%B1-%D9%85%DB%8C%E2%80%8C%D8%A2%DB%8C%D9%86%D8%AF-20191106/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        عربستان تلاش می‌کند تا با اتکاء به توافق‌هایی جداگانه با گروه‌های مختلف یمنی، آرامش را تحت نظر خود، به این کشور بازگرداند. یک مقام سعودی گفته است که عربستان برای مذاکره با حوثیان آماده است. همچنین، جدایی‌طلبان جنوب یمن که تحت حمایت امارات متحد عرب هستند و دولت در تبعید یمن که زیر سایۀ عربستان است برای تقسیم قدرت توافقی را به امضا رساندند.
      
روز چهارشنبه ۶ نوامبر/١۵ آبان، یک مقام سعودی که نامش فاش نشده به خبرنگاران گفت: "ما از سال ٢٠١۶ راهی را برای مذاکره با حوثی‌ها گشوده‌ایم و این تماس‌ها را برای دستیابی به صلح در یمن ادامه خواهیم داد". او افزود: "اگر حوثی‌ها در جهت برقراری آرامش جدی باشند و حاضر بشوند که به مذاکره بنشینند، عربستان نیز از این روند و از همۀ گروه‌ها و احزاب برای یافتن راه‌حل پشتیبانی خواهد کرد".
اما به غیر از شیعیان حوثی، عربستان سعی می‌کند مسئلۀ جدایی‌طلبان جنوب یمن را نیز به صلاحدید خود حل نماید. روز گذشته – ۵ نوامبر – "شورای انتقالی جنوب" که همان جدایی‌طلبان هستند، با دولت یمن توافقی را در ریاض و زیر نظر دولت سعودی امضا کردند که تقسیم قدرت میان دو طرف را را رسمیت می‌بخشد. البته این توافق تا اجرا شدن هنوز راه زیادی دارد اما به هرحال برای جدایی‌طلبان یک پیروزی سیاسی محسوب می‌شود. بر اساس این توافق، "شورای انتقالی جنوب" مستقیماً در کابینۀ عبد ربه منصور هادی سهم خواهد گرفت. منصور هادی که نخست‌وزیر دولت در تبعید یمن است، در عربستان به سر می‌برد.

        شورای انتقالی جنوب، امارات متحد عرب و اخوان‌المسلمین
      
"شورای انتقالی جنوب" در بهار سال ٢٠١٧ توسط دو نفر از همکاران سابق منصورهادی تشکیل شد: عیدروس زبیدی حاکم سابق عدن و هانی بن بریک وزیر پیشین کابینۀ منصورهادی، هر دو، به خاطر تمایلات جدایی‌طلبانه توسط منصور هادی کنار گذاشته شده بودند.
اما امارات متحد عرب نیز در شکل‌گیری "شورای انتقالی جنوب" نقش اساسی داشت. اماراتی‌ها با اینکه در جنگ علیه شیعیان حوثی متحد عربستان محسوب می‌شوند، اما خود برای یمن نقشه‌های زیادی دارند و تلاش می‌کنند که نفوذشان را حداقل در بخشی از خاک یمن، فارغ از مزاحمت عربستان، افزایش دهند.
اماراتی‌ها و "شورای انتقالی جنوب" در عین حال دشمن مشترک حزب اصلاح یمن (حزب‌التجمع الیمنی للاصلاح) نیز هستند.  این حزب اسلام‌گرا که شعبۀ اخوان‌المسلمین است، یکی از تشکل‌های سیاسی پرقدرت یمن به شمار می‌آید که با دولت منصور هادی و البته با حوثیان مخالفت دارد. با توجه به گرایش سیاسی- مذهبی حزب اصلاح، بسیار احتمال دارد که این حزب از پشتیبانی قطر برخوردار باشد. بدین ترتیب، گذشته از ایران که حامی شیعیان حوثی محسوب می‌شود، کشورهای عربستان، امارات متحد عرب و قطر نیز هر یک نقشه‌ها و برنامه‌های خود را برای یمن دنبال می‌کنند.
روز چهارشنبه ۶ نوامبر/١۵ آبان، در واکنش به توافقی که میان "شورای انتقالی جنوب" و دولت منصور هادی امضا شد، عباس موسوی سخنگوی وزارت خارجۀ ایران گفت: "امضای چنین اسنادی هیچ کمکی به حل مشکلات یمن نخواهد کرد و این امر در جهت تثبیت اشغالگری عربستان سعودی و متحدانش در جنوب یمن به صورت مستقیم و یا از طریق نیروهای نیابتی آنان خواهد بود".
خبرگزاری‌های جمهوری اسلامی از دولت در تبعید منصور هادی با عنوان "دولت مستعفی یمن، وابسته به عربستان سعودی" یاد می‌کنند.
 
