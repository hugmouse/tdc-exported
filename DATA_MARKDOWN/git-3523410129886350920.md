
# 
        تسخیر لانه جاسوسی خفت آمریکا را به جهانیان نشان داد
      

Published at: **2019-11-04T11:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638006/%D8%AA%D8%B3%D8%AE%DB%8C%D8%B1-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D8%AE%D9%81%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D9%87-%D8%AC%D9%87%D8%A7%D9%86%DB%8C%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF)

به گزارش بولتن نیوز، امیر سرلشکر سید عبدالرحیم موسوی فرمانده کل ارتش صبح امروز(دوشنبه) در مراسم راهپیمایی ۱۳ آبان که در مقابل محل سابق لانه جاسوسی برگزار شد، اظهار کرد: ۱۳ آبان بستر پیدایش حوادث گوناگونی است که در شکل دهی تاریخ معاصر کشور و انقلاب نقش تعیین کننده داشته است. ۱۳ آبان ۴۳ سالروز تبعید امام در پی مخالفت با قانون کاپیتولاسیون است. ۱۳ آبان ۵۷ نیز شهادت جمعی از دانش آموزان و دانشجویان انقلاب در مقابل دانشگاه تهران در اوج مبارزات انقلابی مردم ایران است و ۱۳ آبان ۵۸ هم تسخیر لانه جاسوسی آمریکا بدست دانشجویان پیرو خط امام است.
وی افزود: ۱۳ آبان نمادی از سه رویداد تاریخی است که در هر سه حادثه در یک طرف کارگردان و بازیگران اصلی آمریکای جهانخوار است و طرف مقابل آن رویکرد دینی و ملی جوانان انقلابی که در هرسه مقطع همگرایی با رهبری واحد و همسویی با گفتمان دینی با محوریت امام مشهود است.
فرمانده کل ارتش تاکید کرد: هر سه رخداد پیام و هدف مشترک استقلال خواهی و مبارزه با استکبار و نظام سلطه را تعقیب کرده است اما تسخیر لانه جاسوسی آمریکا با توجه به ابعاد و پیامدهای آن و گستره ملی و جهانی که داشت از اهمیت ویژه ای در تاریخ انقلاب اسلامی ایران برخوردار است.
سرلشکر موسوی خاطرنشان کرد: این اقدام یکی از مهمترین حرکت های خودجوش در تاریخ انقلاب های اصیل و مردمی جهان است که از یک طرف ابهت پوشالی آمریکا را درهم شکست و خفت و زبونی آن را به جهانیان نشان داد و از سوی دیگر فریاد مظلومیت و آزادگی مردم ایران در جهان را طنین انداز کرد. ۱۳ آبان روزی است که مردم این کشور به دنیا و به تاریخ نشان دادند که با توکل به خدا و قدرت ایمان می‌توان در مقابل هر قدرت استکباری و غیرخدایی ایستاد و به پیروزی رسید.
