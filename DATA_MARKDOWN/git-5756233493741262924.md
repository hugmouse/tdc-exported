
# لزوم توجه به ویژگی‌های منحصربفرد تهران

Published at: **2019-11-02T18:17:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619492/%D9%84%D8%B2%D9%88%D9%85-%D8%AA%D9%88%D8%AC%D9%87-%D8%A8%D9%87-%D9%88%DB%8C%DA%98%DA%AF%DB%8C%E2%80%8C%D9%87%D8%A7%DB%8C-%D9%85%D9%86%D8%AD%D8%B5%D8%B1%D8%A8%D9%81%D8%B1%D8%AF-%D8%AA%D9%87%D8%B1%D8%A7%D9%86)


        شهردار تهران اعلام کرد که تهران دارای ظرفیتهای منحصربفردی است که کمتر به آن توجه شده است.
      

        آفتاب‌‌نیوز :
      
پیروز حناچی عصر امروز در مراسم اختتامیه جایزه جهانی خشت طلایی با بیان اینکه تهران، ویژگیهای منحصر به فرد دارد که باید از آن استفاده کرد، گفت: یکی از ویژگیهای خاص تهران، که تهران را به شهری با نوادر جهانی تبدیل کرده است، ارتفاعات توچال در شمال پایتخت است که حدود ۴۴۰۰ متر بالاتر از سطح دریا و دمای آن اکنون ۱۷ درجه زیر صفر است و در جنوب تهران شنهای روان داریم که شتر در آن پرورش می دهند که همه اینها نوادر تاریخی تهران است.
وی با بیان اینکه تهران پایتخت ۲۵۰ ساله ایران است که بدون ری سابقه ۴۰۰ ساله شهری داریم، گفت: تا دهه سی در ایران تنها یک کلانشهر داشتیم اما امروز ۱۵ کلانشهر در ایران داریم که ۱۵ کلانشهر یعنی شهرهایی بیش از یک میلیون نفر در ایران داریم؛ از سوی دیگر در دهه ۳۰ جمعیت شهری ۳۰ درصد بود و امروز ۷۰ درصد جمعیت شهری داریم.
شهردار تهران با بیان اینکه کلانشهرهای دنیا مشکلاتشان اعم از آلودگی هوا، ترافیک، تغییرات آب و هوایی و گرمایش زمین و... شبیه هم است گفت: فقر، حاشیه نشینی، مشکلات آب، فاضلاب و کاهش استفاده از سوختهای فسیلی تجربه‌ای مشترک بین شهرهاست که برگزاری این جایزه جهانی تلاشی است برای به اشتراک گذاشتن تجربیات شهرها و ارج نهادن به تلاشهای مدیریت شهری مختلف که در راستای ارتقای زندگی شهری تلاش کردند.
شهردار تهران با بیان اینکه در دوره‌های اول تعداد پروژه‌های ارسالی به این جایزه جهانی معدودتر بود اما در جایزه امسال ۵۰۰ پروژه ارسال شد که ۱۴۰ کاندید از داخل کشور و بقیه از خارج بود گفت: خوشحالیم که همکاران بین المللی ما این جشنواره را همراهی کردند.
