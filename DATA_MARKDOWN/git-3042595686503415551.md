
# - Kommer til å bli tøft

Published at: **2019-11-04T14:28:27+00:00**

Author: **Christian Grieg Sander**

Original: [Dagbladet.no](https://www.dagbladet.no/sport/kommer-til-a-bli-toft/71780456)

I hver sin ende av tabellen, møtes to poengdesperate lag i Skien i kveld. Mjøndalen står med 24 poeng, og ligger dermed nest sist i årets utgave av Eliteserien. Odd derimot, har gjort sakene sine meget bra i år, og kjemper om medaljeplass i toppen av tabellen.

        Med fire kamper igjen må bruntrøyene begynne å sanke inn poeng for å komme seg vekk fra den direkte nedrykksplassen som de nå besitter. Kveldens møte blir derimot ikke lett, når de møter ett av Eliteseriens beste hjemmelag. Mjøndalen kaptein, Christian Gauseth, er spent før oppgjøret mot Odd. Han mener at kampen i kveld kommer til å bli tøff.
      
- Vi møter Eliteseriens toppscorer og det beste hjemmelaget i årets sesong. Det blir tøft. De kommer til å bli vanskelig å stoppe, forteller Gauseth til Dagbladet.
Tilsvarende oppgjør i 2015, som var sist gang Mjøndalen var i Eliteserien, endte resultatet i kampen med 2-2. Den gang spilte Gauseth spiss. Etter å ha spilt i en litt dypere rolle sentralt på midten de siste sesongene, har kapteinen vært tilbake i en mer offensiv rolle de siste kampene. Han er klar på at han vil bidra offensivt hvis han får muligheten.
- Jeg må få noen sjanser først, så får vi se om det blir noen mål. Mest sannsynlig må vi score flere mål denne kampen for å vinne, sier Gauseth.

        - Hvilken tilnærming vil dere ha til kampen?
      
- Jeg kommer ikke til å gi game-planen vår bort til Dagbladet, forteller Gauseth.
I sine to siste kamper har Mjøndalen klart å holde nullen mot tabellnabo Sarpsborg, og nåværende sølvplasserte Bodø-Glimt. Gauseth håper de kan fortsette den gode trenden borte mot Odd.
- Vi har klart å holde nullen mot to gode lag. Både keeper og forsvar har sett bra ut de siste kampene.

        Hele seks lag er under 30 poeng når det gjenstår tre kamper (etter kampen i kveld). Det skiller fem poeng mellom Ranheim på sisteplass (24 poeng), og Lillestrøm på ellevte (29 poeng).
      
På kvalikplassen rett over Mjøndalen, finner vi Strømsgodset. Drammenserne har hatt en tøff sesong, og er også med i nedrykkskampen. I et potensielt scenario kan de to rivaleri-klubbene fra Buskerud rykke ned sammen, og neste år spille «Ælv classico» i Obos- ligaen. Det er ikke noe Gauseth har tenkt så mye på ifølge han selv.
- Jeg har trua på at vi skal holde oss. Men jeg har ikke tenkt noe på det, og jeg kommer ikke til å kommentere noe på det heller. Akkurat nå ligger fokuset på Odd i kveld, forteller Gauseth.
