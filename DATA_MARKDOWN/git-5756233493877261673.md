
# دانشگاه پیام نور نمی‌تواند در مقطع تحصیلات تکمیلی دانشجو بپذیرد

Published at: **2019-11-07T10:19:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620310/%D8%AF%D8%A7%D9%86%D8%B4%DA%AF%D8%A7%D9%87-%D9%BE%DB%8C%D8%A7%D9%85-%D9%86%D9%88%D8%B1-%D9%86%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%AF%D8%B1-%D9%85%D9%82%D8%B7%D8%B9-%D8%AA%D8%AD%D8%B5%DB%8C%D9%84%D8%A7%D8%AA-%D8%AA%DA%A9%D9%85%DB%8C%D9%84%DB%8C-%D8%AF%D8%A7%D9%86%D8%B4%D8%AC%D9%88-%D8%A8%D9%BE%D8%B0%DB%8C%D8%B1%D8%AF)


        دبیر شورای عالی انقلاب فرهنگی گفت: علاوه‌بر توجه دولت به گسترش و توسعه توانمندی علمی جمهوری اسلامی ایران، شایسته است تا سیاست‌های لازم برای ورود بخش خصوصی به این عرصه نیز فراهم شود.
      

        آفتاب‌‌نیوز :
      
یکصد و بیست‌وسومین جلسه ستاد راهبری نقشه جامع علمی کشور به ریاست سعیدرضا عاملی، دبیر شورای عالی انقلاب فرهنگی در محل دبیرخانه این شورا برگزار شد و پیش از دستور جلسه، گزارش اخبار علم و فن‌آوری توسط دکتر قدسی‌پور معاون نظارت و ارزیابی ستاد علم و فن‌آوری دبیرخانه شورای عالی انقلاب فرهنگی ارائه شد و آخرین آمار تولیدات علم و فن‌آوری جمهوری اسلامی ایران مورد بررسی قرار گرفت.
در این رابطه با اشاره به گزارش استنفورد پیرامون فعالیت­‌های کمّی علمی در جمهوری اسلامی ایران و ارائه مستندات علمی ایران در مقایسه با برخی کشورهای منطقه در سال­‌های ۲۰۱۰ تا ۲۰۱۹ خاطرنشان شد که خوشبختانه کیفیت مقالات علمی کشور نیز در جایگاه مناسبی در منطقه قرار دارد.
در این گزارش تأکید شد که جمهوری اسلامی ایران با حدود ۷۰ درصد استناد مقالات علمی و ۲۳.۵ درصد همکاری­‌های علمی بین­‌المللی و نیز ۰.۸۹ درصد تأثیر استنادی در جهان(میانگین استنادات یک کشور به میانگین استنادات جهان) دارای جایگاه مناسبی در منطقه است.
به گزارش مرکز خبر شورای عالی انقلاب فرهنگی، محمدرضا مخبر دزفولی نیز در ادامه با اشاره به گزارش استنفورد پیرامون تولیدات علمی ایران خاطرنشان کرد: در گزارش استنفورد ۴۸۰ هزار مقاله بررسی شده و اعتراف می‌کند که حدود ۹۱ درصد مقالات کشور در مجلات دارای کیفیت منتشر شده است که این خود نشان­‌دهنده کیفیت تولید علم جمهوری اسلامی ایران است.
این عضو شورای عالی انقلاب فرهنگی افزود:‌ در زمینهٔ هوافضا پروژه­‌های عظیمی در حال حاضر توسط امارات متحده عربی و عربستان سعودی در حال پیگیری است و با توجه به این‌که جمهوری اسلامی ایران پیشتاز جریان علمی در منطقه بوده است، برخی دیگر از کشورهای منطقه نیز در تلاش هستند تا این پیشتازی را از جمهوری اسلامی ایران بگیرند، لذا برنامه­‌ریزی مناسب در جهت حمایت از پیشتازی علم در جهان لازم است که توسعه یابد.
سعیدرضا عاملی نیز تصریح کرد: علاوه بر توجه دولت به گسترش و توسعه توانمندی علمی جمهوری اسلامی ایران، شایسته است تا سیاست‌های لازم برای ورود بخش خصوصی به این عرصه نیز فراهم شود.
دبیر شورای عالی انقلاب فرهنگی تصریح کرد: مهمترین سهم تحقیق و توسعه در کشورهای پیشرفته دنیا متعلق به بخش خصوصی است و سهم اساسی ثبت نوآوری نیز متعلق به همین بخش است.
دستور اول جلسه به ادامه بررسی سیاست­‌های اشتغال دانش­‌آموختگان اختصاص داشت. در همین رابطه دکتر زاهدی، رئیس کمیسیون آموزش و تحقیقات مجلس با اشاره به قانون مصوب مجلس شورای اسلامی در تدوین نظام جامع آموزش و تربیت فنی، حرفه­‌ای و مهارتی گفت: در این قانون ۸ رده برای مشاغل کشور در حوزه آموزش‌های مهارتی تعریف شده است.
وی افزود: خوشبختانه اخیراً آئین­‌نامه اجرایی آن توسط دولت ابلاغ‌ شده و در حال حاضر توسط دبیرخانه­‌ای در وزارت تعاون، کار و رفاه اجتماعی مشغول به فعالیت هستند.
در ادامه این جلسه، همچنین قرار شد با هماهنگی دبیرخانه مذکور، گزارشی در رابطه با اجرای سیاست­‌های اشتغال دانش­‌آموختگان در جلسات آینده ارائه شود.
دستور دوم یکصد و بیست‌وسومین جلسه ستاد راهبری نقشه جامع علمی کشور، به موضوع آمایش آموزش عالی اختصاص داشت که در این رابطه دانشگاه پیام نور پیشنهادی برای تغییر در مناطق دسته‌بندی این دانشگاه ارائه داد.
سوزنچی، معاون خط‌ مشی گذاری و راهبری اجرای ستاد علم و فن‌آوری با تبیین بندهای مصوبه آمایش آموزش عالی کشور، خاطرنشان کرد: سیاست‌های آمایش آموزش عالی در ۱۰ منطقه دسته­‌بندی شده که در آن به ساماندهی مراکز دانشگاهی، مأموریت­‌گرایی دانشگاه­‌ها و موضوع سنجش و پذیرش توجه شده است.
وی با اشاره به تبصره دو ماده یک سیاست­‌های آمایش آموزش عالی کشور، گفت:‌ تغییر در حوزه و تعداد مناطق دانشگاه پیام نور می­‌تواند به‌صورت ماده‌واحده با پیشنهاد وزارت علوم، ‌تحقیقات و فن‌آوری و تصویب شورای عالی انقلاب فرهنگی نهایی شود.
محمدرضا زمانی رئیس دانشگاه پیام نور نیز گفت: دانشگاه پیام نور حدود ۴۳۰ هزار دانشجوی فعال و حدود ۱.۶ میلیون فارغ‌التحصیل داشته است.وی افزود: این دانشگاه با ۴۹۴ واحد در سطح کشور و همچنین ۵۵ نمایندگی در ۴۳ دانشگاه بین ‌المللی مشغول به فعالیت بوده است.
زمانی ادامه داد: در نیم‌سال تحصیلی ۹۹ - ۹۸ با برگزاری آزمون الکترونیکی صرفه­‌جویی حدوداً ۶ میلیاردی توسط این دانشگاه به‌دست‌آمده است.
راه‌اندازی ۱۸ مرکز نوآوری در استان‌ها، استقرار ۷۱ هسته نوآور، ۲۵ مرکز رشد و استقرار ۱۴۵ هسته فناور با مشارکت معاونت علمی و فن‌آوری ریاست جمهوری، از جمله مواردی بود که در رابطه با سیاست­‌های اشتغال دانش‌آموختگان دانشگاه پیام نور به آن اشاره شد.
دکتر کی­‌نژاد نیز در رابطه با این موضوع تصریح کرد: در بررسی تقسیم‌بندی مناطق پیشنهادی لازم است تا یک بررسی کارشناسی نیز در دبیرخانه شورای عالی انقلاب فرهنگی صورت گیرد.
حجت‌الاسلام‌والمسلمین محمد محمدیان نیز خاطرنشان کرد:‌ مقوله منطقه­‌بندی مدنظر دانشگاه پیام نور بایستی همسو با سیاست‌های آمایش آموزش عالی کشور باشد و منطقه­‌بندی در کشور باید یکسان و واحد باشد، ضمن آن‌که تغییر در اساسنامه دانشگاه پیام ­نور بایستی در دستور جلسات ستاد راهبری نقشه جامع علمی کشور و از مسیر بررسی در شورای عالی انقلاب فرهنگی باشد.
جاسبی هم پیشنهاد کرد: دانشگاه پیام نور می­‌تواند با تمرکز در یک دانشگاه و تقویت مأموریت­‌های آموزش غیرحضوری خود، اقدام به فعالیت آموزشی در سطح جهان کند.
حجت‌الاسلام‌والمسلمین رستمی، رئیس نهاد نمایندگی مقام معظم رهبری(مدظله ­العالی) در دانشگاه­‌ها نیز پیشنهاد کرد: ‌دانشگاه پیام نور ملزم شود تا اصلاحات اساسنامه را در مقطع زمانی مشخصی به شورای عالی انقلاب فرهنگی پیشنهاد کند و پس از آن تصمیم جدی برای موضوع آمایش آموزش عالی و تقسیم­‌بندی مناطق توسط این دانشگاه گرفته شود.
عاملی، دبیر شورای عالی انقلاب فرهنگی نیز خاطرنشان کرد:‌ دانشگاه پیام نور در حال حاضر نزدیک به ۳۸۰۰ عضو هیأت‌علمی و ۴۳۰ هزار دانشجو دارد و یکی از دانشگاه‌های معتبر و توانمند کشور است و تغییر در اساسنامه یا تقسیم‌بندی مناطق این دانشگاه به هیچ‌وجه نباید منجر به سست کردن برنامه‌ها و عملکرد این دانشگاه شود.
وی افزود: تغییرات اساسنامه‌ای که توسط دانشگاه پیام نور انجام شده است تا زمانی که در جلسات شورای عالی انقلاب فرهنگی به تصویب نرسد، پذیرفته نمی‌شود. از این­‌رو تنها اساسنامه گذشته دانشگاه پیام نور که مصوب شورای عالی انقلاب فرهنگی است را، به رسمیت می­‌شناسیم.
دبیر شورای عالی انقلاب فرهنگی خاطرنشان کرد:‌ ماهیت فعالیت دانشگاه پیام نور فعالیت به‌عنوان یک دانشگاه الکترونیک بوده است و مطابق اساسنامه آن، نمی‌تواند در مقطع تحصیلات تکمیلی اقدام به پذیرش دانشجو کند.
وی افزود: اگر پیشنهادی برای تغییر در فعالیت یا بندهای اساسنامه این دانشگاه وجود دارد بایستی به دبیرخانه ستاد راهبری نقشه جامع علمی کشور ارائه شود تا از مسیر جلسات شورای عالی انقلاب فرهنگی به تصویب برسد.
همچنین در پایان مقرر شد، درخواست آمایش منطقه‌ای دانشگاه پیام نور جهت بررسی دقیق‌تر به دبیرخانه ستاد نقشه جامعه علمی کشور ارجاع شود و اشکالات مطرح شده در جلسه مورد ملاحظه قرار گیرد.
در پایان این جلسه، پس از ارائه گزارشی از فعالیت­‌های اخیر بنیاد ملی نخبگان و اهتمام رهبری به اجرایی‌سازی سند راهبردی کشور در امور نخبگان توسط ستاری، معاون علمی و فن‌آوری ریاست جمهوری، قرار شد گزارش پیشرفت سند راهبردی کشور در امور نخبگان در جلسات آتی ستاد راهبری نقشه جامع علمی کشور ارائه شود.
