
# سرکرده جدید داعش اصالت عراقی دارد

Published at: **2019-11-02T08:44:00+00:00**

Author: ****

Original: [جامعه خبری تحلیلی الف](https://www.alef.ir/news/3980811014.html)

فرماندهی عملیات مشترک عراق می‌گوید نیروهای امنیتی هویت سرکرده جدید گروه تروریستی داعش را شناسایی کرده‌اند.
به گزارش فارس، فرماندهی عملیات مشترک عراق می‌گوید اطلاعات دست‌اول در مورد سرکرده جدید گروه تروریستی داعش در اختیار دارد.
«تحسین الخفاجی»، سخنگوی این عملیات شامگاه جمعه (دهم آبان) گفت که دستگاه‌های امنیتی عراق اطلاعات اولیه از «ابوابراهیم العاشمی القُرشی»، سرکرده جدید داعش و لیست اطلاعاتی از برخی افراد نزدیم به ابوبکر البغدادی، سرکرده معدوم این گروه تروریستی  دارند.
او گفت: «ابوابراهیم الهاشمی القرشی جزو افراد نزدیک به بغدادی نبود و او از افراد رده سوم داعش و اصالتاً عراقی است. با این حال، نامزدی وی برای [سرکردگی داعش] به این دلیل بود که سرکرده‌های نزدیک به بغدادی داعش در حمله هوایی اخیر کشته شده‌اند».
آمریکا یکشنبه این هفته (پنجم آبان) اعلام کرد که ابوبکر بغدادی به همراه سخنگوی داعش در حمله هوایی این کشور به مقر این گروه تروریستی در روستای «باریشا» استان ادلب کشته شده است.
گروه تروریستی داعش دیروز پنجشنبه (نهم آبان) طی بیانیه‌ای ضمن تأیید کشته شدن بغدادی، ابوابراهیم را «خلیفه جدید» و جانشین ابوبکر البغدادی معرفی کرد.
به گزارش شبکه سومریه، سخنگوی عملیات مشترک عراق در ادامه گفت: «گروه تروریستی داعش از کنیه جدید و ناشناخته برای سرکده جدید خود استفاده کرده تا هویت آن همانند ابوبکر بغدادی ناشناخته بماند و فاش نشود».
این فرمانده عراقی گفت که در روزهای آینده نیروهای عراقی اطلاعات کافی و زیادی در مورد سرکرده جدید داعش به دست خواهند آورد.
