
# टोल बचाने के लिए कार पर लिखवा लिया भारत सरकार, फिर हुआ ये

Published at: **2019-11-01T07:09:45+00:00**

Author: **गाजियाबाद | वरिष्ठ संवाददाता**

Original: [https://www.livehindustan.com](https://www.livehindustan.com/ncr/story-man-arrested-to-written-govt-of-india-on-car-to-save-toll-tax-2826582.html)

टोल टैक्स बचाने के लिए कार पर भारत सरकार लिखवा कर चलने वाले एक व्यक्ति को गाजियाबाद की मसूरी थाना पुलिस ने गिरफ्तार किया है। आरोपी की गाड़ी पर लगा नंबर प्लेट भी जांच में फर्जी पाया गया है। आरोपी की पहचान बसौद जिला बागपत के रहने वाले मोहम्मद आकिब के रूप में हुई है। पुलिस आरोपी का आपराधिक इतिहास निकालने का प्रयास कर रही है।
मसूरी थाना प्रभारी नरेश कुमार सिंह ने बताया कि गुरुवार को हाइवे पर चेकिंग के दौरान पुलिस ने आरोपी की गाड़ी को रोका था। उसकी गाड़ी पर भारत सरकार और एनएचएआई लिखा हुआ था। इस संबंध में पुलिस ने आरोपी से पूछताछ की तो पता चला कि उसका न तो भारत सरकार से कोई संबंध है और न ही एनएचएआई से। उसने केवल टोलकर्मियों की आंख में धूल झोंकने के लिए लिखाई है। आरोपी ने बताया कि गाड़ी उसके भाई के नाम है और वह टैक्सी में चलाता है।
थाना प्रभारी ने बताया कि आकिब के आपराधिक इतिहास के बारे में जानकारी की जा रही है। उन्होंने बताया कि आरोपी ने अपनी कार पर बागपत में पंजीकृत किसी बाइक का नंबर प्लेट लगा रखा है।
