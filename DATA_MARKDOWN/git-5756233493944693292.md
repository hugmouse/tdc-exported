
# محاکمه پرونده فعالان محیط زیستی پایان یافت

Published at: **2019-11-02T13:53:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619434/%D9%85%D8%AD%D8%A7%DA%A9%D9%85%D9%87-%D9%BE%D8%B1%D9%88%D9%86%D8%AF%D9%87-%D9%81%D8%B9%D8%A7%D9%84%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA%DB%8C-%D9%BE%D8%A7%DB%8C%D8%A7%D9%86-%DB%8C%D8%A7%D9%81%D8%AA)


         وکیل مدافع متهمان پرونده معروف به فعالان محیط زیستی، از اخذ آخرین دفاعیات و پایان محاکمه متهمان خبر داد و گفت: منتظر صدور رأی دادگاه هستیم.
      

        آفتاب‌‌نیوز :
      
سیدکاظم حسینی وکیل مدافع تعدادی از متهمان پرونده معروف به فعالان محیط زیستی بازداشت شده، روز شنبه با اعلام این خبر اظهار داشت: آخرین جلسه رسیدگی به اتهامات متهمان این پرونده برگزار و از تمام متهمان آخرین دفاع اخذ شده است و اکنون منتظر صدور حکم دادگاه هستیم.
این وکیل دادگستری افزود: دادگاه در اخذ آخرین دفاع، به تمام متهمان ماده ۵۰۸ قانون مجازات اسلامی را تفهیم کرده است که این ماده مقرر می‌دارد: «هر کس یا گروهی با دول خارجی متخاصم به‌ نحوی علیه جمهوری اسلامی ایران همکاری نماید، در صورتی که محارب شناخته نشود ‌به یک تا ۱۰ سال حبس محکوم می‌شود.»
پرونده فعالان محیط زیستی بازداشت شده، هشت متهم دارد که اتهام چهار نفر از آنها اخیراً از افساد فی‌الارض به «همکاری با دولت متخاصم آمریکا و رژیم صهیونیستی علیه جمهوری اسلامی ایران جهت جاسوسی به‌ نفع سیا و موساد» تغییر پیدا کرد.
مراد طاهباز، سام رجبی، امیرحسین خالقی، هومن جوکار، سپیده کاشانی، نیلوفر بیانی، طاهر قدیریان و عبدالرضا کوهپایه متهمان این پرونده هستند که همگی در بازداشت به‌سر می‌برند.
جلسات رسیدگی به پرونده متهمان محیط زیستی در شعبه ۱۵ دادگاه انقلاب به ریاست قاضی صلواتی برگزار شده است.
