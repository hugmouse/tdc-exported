
# واکنش کیهان به بیانیه 200 سینماگر

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696545/%D9%88%D8%A7%DA%A9%D9%86%D8%B4-%DA%A9%DB%8C%D9%87%D8%A7%D9%86-%D8%A8%D9%87-%D8%A8%DB%8C%D8%A7%D9%86%DB%8C%D9%87-200-%D8%B3%DB%8C%D9%86%D9%85%D8%A7%DA%AF%D8%B1)

«ممیزی یعنی اصلاح و متناسب‌سازی آثار هنری با منافع و مصالح جامعه».
روزنامه کیهان با ارائه این تفسیر تازه از ممیزی آثار و محصولات هنری در واکنش به انتشار "بیانیه 200" نوشت: «سینماگرانی که بسیاری از آنها، چهره واقعی ایران را در آثارشان سانسور کرده‌اند، با امضای بیانیه‌ای به سانسور اعتراض کردند!».
 
به گزارش عصر ایران، کیهان در نقد دو بند از این بیانیه نوشت: "در بخشی از این بیانیه نوشته شده «برخی فیلم‌سازان به خاطر ساختن اثری انتقادی، محکوم به زندان، ممنوعیت خروج از کشور و یا با ممنوعیت‌ کار روبه‌رو شده‌اند.» درحالی که چنین مطلبی واقعیت ندارد و هیچ‌کس در ایران به خاطر ساخت فیلم انتقادی زندانی و ممنوع‌الخروج که نشده هیچ، از جشنواره‌های دولتی هم جایزه گرفته‌اند و بسیاری از آثار خود را با بودجه دولتی و حکومتی ساخته‌اند! احتمالا مقصود این بیانیه، جعفر پناهی است که وی نیز به خاطر نمایش تصویر دروغین از ایران و ارسال به خارج از کشور، طی همه این سال‌ها نه تنها از فیلم ساختن ممنوع نشده که چند اثر وی با تحریف تصویر ایران، به جشنواره‌های خارجی ارسال شده‌اند."
 
