
# Visas rungtynes vargęs „Žalgiris“ pabaigoje palaužė „Juventus“

Published at: **2019-11-03T16:20:00+00:00**

Author: ****

Original: [basketnews.lt](https://www.basketnews.lt/news-134271-visas-rungtynes-varges-zalgiris-pabaigoje-palauze-juventus.html)

Nuotr.: BNS Nuotr.: BNS Nuotr.: BNS Nuotr.: BNS Nuotr.: BNS
Kol kas rimčiausio pasipriešinimo šį sezoną sulaukęs Kauno „Žalgiris“ (8-0) rungtynių pabaigoje išsigelbėjo ir tęsia dominavimą nacionalinėse pirmenybėse.
Šarūno Jasikevičiaus auklėtiniai sekmadienio vakarą Lietuvos krepšinio lygos („Betsafe-LKL“) susitikime namuose 86:80 (25:18, 12:24, 27:16, 22:22) nugalėjo Utenos „Juventus“ (2-5) krepšininkus.
Likus minutei ir 38 sekundėms Artūras Milaknis gavo galimybę atakuoti laisvas bei proga pasinaudojo – smeigė tritaškį ir „Žalgirį“ nuo varžovų atitolino per 5 taškus – 82:77.
Tą patį po pusės minutės padarė ir Lukas Lekavičius, padidinęs Kauno komandos pranašumą iki 8 taškų – 85:77.
Vėliau sekęs Mariaus Runkausko dvitaškis sumažino „Juventus“ deficitą iki 6 taškų (79:85). Zachas LeDay pataikė baudos metimą, o tuo pačiu, likus 10 sekundžių, atsakė ir Runkauskas.
Iki tol „Žalgiris“ prieš „Juventus“ vargo visų rungtynių metu.
Nors pirmajame ketvirtyje staigmeną pateikęs Runkauskas pataikė 3 iš 4 tolimų metimų ir surinko 10 taškų, po dešimties žaidimo minučių „Žalgiris“ pirmavo jau 7 taškais – 25:18.
Septintąją antrojo kėlinio minutę „Žalgiris“ pirmavo 37:29, tačiau tuomet „Juventus“ spurtavo 13:0 ir 10 klaidų per pirmąją pusę padariusį Kauno klubą pranoko 5 taškais – 42:37.
Po pertraukos žalgiriečiai sugrįžo su visiškai kitokia energija. Milaknis ir Thomasas Walkupas sviedė tritaškius, Martinas Gebenas prisidėjo baudos metimai ir „Žalgiris“ spurtavo 10:2, taip persverdamas rezultatą – 47:44.
Pirmojoje rungtynių pusėje vos 3 tolimus metimus pataikęs „Žalgiris“ trečiajame kėlinyje realizavo 5 iš 6 tritaškių ir pirmavo 6 taškais – 64:58.
Nors „Juventus“ lemiamą ketvirtį pradėjo spurtu 5:0, „Žalgiris“ greitai pabudo ir po Pauliaus Jankūno tritaškio atstatė 6 taškų pranašumą – 69:63.

        „Žalgiris“: Lukas Lekavičius 16, Artūras Milaknis 11 (3/6 trit.), Martinas Gebenas (6 atk. kam.) ir Zachas LeDay‘us (10 atk. kam.) po 10, Edgaras Ulanovas 9, Paulius Jankūnas 8 (2/3 trit., 6 atk. kam.).
      

        „Juventus“: Marius Runkauskas 22 (6/9 trit.), Bryantas Crawfordas 15 (9 rez. perd.), Vytautas Šulskis 12 (2/3 trit., 5 atk. kam.), Gytis Radzevičius 9, Shannonas Scottas 8 (5 atk. kam.).
      

        Rungtynių apžvalga:
      
