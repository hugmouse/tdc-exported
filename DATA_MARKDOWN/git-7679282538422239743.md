
# सफर पर संकट: इधर ट्रेन टिकट की मारामारी, उधर सड़कों पर जाम

Published at: **2019-11-05T05:34:35+00:00**

Author: **पटना हिन्दुस्तान टीम**

Original: [https://www.livehindustan.com](https://www.livehindustan.com/bihar/story-no-seat-is-available-in-trains-going-from-bihar-to-delhi-mumbai-after-chhath-puja-2832650.html)

छठ के बाद वापसी में लोगों को काफी मुश्किलें हो रही हैं। ट्रेनों का टिकट नहीं मिल रहा है। वहीं, सड़कों पर जाम का सामना करना पड़रहा है। कई ट्रेनों में  वेटिंग टिकटों के कन्फर्म होने की कोई उम्मीद नहीं देख तत्काल के लिए कई तरह के पापड़ बेल रहे हैं। पटना व आसपास के यात्री तत्काल टिकट के लिए रात में टिकट काउंटर पर ही सो रहे हैं। पूरी रात काउंटर पर बिताने के बाद जब सुबह काउंटर खुलता है तो मुश्किल से दो से तीन मिनट में ही टिकट फुल हो जाता है।
लाइन में पहले-दूसरे नंबर पर लगे व्यक्ति के बाद तीसरे व्यक्ति के काउंटर तक पहुंचते-पहुंचते वेटिंग टिकट मिलने लगता है। रात से ही कन्फर्म टिकट की उम्मीद में बैठे यात्रियों की उम्मीद पर मिनटों में पानी फिर जा रहा है।
रात चढ़ने के साथ काउंटर पर बढ़ती जाती है भीड़मसौढ़ी से अपने साथी के साथ काउंटर पर आए मनोज कुमार ने बताया कि वे रविवार की रात को ही लाइन में लगे थे। रात नौ बजे जब वे काउंटर पर पहुंचे थे तो उनके आगे प्रत्येक काउंटर पर दो से तीन व्यक्ति पहले से ही गमछी बिछाकर बैठे हुए थे। सोचा कि दो के बाद सूरत के लिए कन्फर्म टिकट मिल जाएगा। लेकिन काउंटर पर पहुंचते ही वेटिंग तीन हो गया। 
बुकिंग क्लर्क ने बताया कि जैसे-जैसे रात बीतती है, वैसे-वैसे टिकट के लिए लोगों की भीड़ बढ़ती जाती है। लोग एसी क्लास के साथ-साथ स्लीपर क्लास के लिए भी लाइन में लगे रहते हैं। जब टिकट कन्फर्म नहीं होता है तो कुछ लोग हो-हल्ला भी मचाते हैं। वहां मौजूद आरपीएफ के जवान मामले को जैसे-तैसे शांत कराते हैं। 
आधे घंटे का सफर तीन घंटे में हो रहा तयमहापर्व छठ के बाद वापस लौट रहे लोगों को जाम का सामना करना पड़ा। सोमवार को नौबतपुर, बिहटा से कोईलवर तक वाहन रेंगते रहे। आधा घंटा का सफर तय करने में तीन घंटे लग गये। वाहनों के बढ़ते दबाव से महात्मा गांधी सेतु पर जाम की समस्या गहराई रही। सोमवार की सुबह से ही सेतु पर हाजीपुर से पटना की ओर आने वाले वाहनों का प्रेशर बढ़ गया। नतीजतन इस लेन पर जाम की  समस्या गहरा गई। इसका असर पटना से हाजीपुर जाने वाली लेन समेत एनएच, पुरानी कंकड़बाग रोड, अगमकुआं आरओबी व धनुकी मोड़ पर भी पड़ा। हालांकि इस दौरान सेतु पर तैनात जवान जाम हटाने में सक्रिय रहे। खासकर पाया संख्या 46 के पास वन-वे रुट से लेकर जीरो माइल तक वाहनों का दबाव बढ़ जाने से गाड़ियों की स्पीड में ब्रेक लगा रहा। हालांकि महात्मा गांधी सेतु को छोड़कर अन्य पथों पर से दोपहर तक जाम की समस्या समाप्त हो गई थी। मगर सेतु पर दोपहर बाद भी रुक-रुक कर जाम लगता रहा। शाम होते ही फिर जाम की समस्या गहराने लगी। ट्रैफिक प्रभारी ने कहा कि मंगलवार से स्थिति सामान्य हो जाएगी।
टिकट काउंटर के आसपास दलाल सक्रियतत्काल टिकट काउंटरों के आसपास दलाल सक्रिय रहते हैं।  ये लोग टिकट काउंटरों पर सादे कागज में अपना नाम लिखकर काउंटर पर रख दे रहे हैं। जैसे-जैसे यात्री आते हैं, नाम नीचे चला जाता है। इन फॉर्मों की निगरानी दलालों के आदमी ही करते हैं। जितने नाम कागज पर लिखे होते हें, उतने आदमी वहां दिखाई नहीं देते हैं। लाइन में लगा कोई व्यक्ति जब कागज का नाम काटने लगता है तो दलाल के आदमी एकजुट होकर उसका विरोध करते हैं। तब अकेला आदमी उनका विरोध नहीं कर पाता है।
