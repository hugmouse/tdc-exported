
# TOP 09 má novelu proti podvodům v uzavírání smluv o energiích

Published at: **2019-11-07T12:34:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/top-09-ma-novelu-proti-podvodum-v-uzavirani-smluv-o-energiich/1818315?utm_source=rss&utm_medium=feed)

Praha - Zamezit nekalým praktikám při uzavírání smluv na odběr energií chce opoziční TOP 09 novelou energetického zákona. Norma například omezuje dobu trvání smluv maximálně na 36 měsíců, platnost plných mocí na půl roku a zavádí právo na poskytnutí písemné podoby smlouvy. Návrh pravidel, které by z trhu vytěsnil takzvané energetické šmejdy, dnes představily první místopředsedkyně TOP 09 Markéta Pekarová Adamová a poslankyně Helena Langšádlová. Uvedly, že novelu předkládají proto, že ministerstvo průmyslu od jara slibovanou změnu nebylo schopno připravit.
"Ministr průmyslu a obchodu (Karel) Havlíček (za ANO) několik měsíců slibuje, že s novelou přijde. Minulý týden ale nebyl schopen říct, kdy bude novela připravena," uvedla Pekarová Adamová. Pod návrh začne TOP 09 sbírat podpisy poslanců, osloví i vládní sociální demokraty a poslance hnutí ANO.
Vedle omezení platnosti smluv a plné moci k zprostředkovávání smluv o dodávce energií novela počítá se zákazem postihu v případě řádného odstoupení od smlouvy a zákazem prodlužování smluv bez souhlasu zákazníka. Lhůta pro odstoupení od smlouvy by měla začít běžet den po odevzdání písemné smlouvy, případně uzavření smlouvy sjednané telefonicky.
Havlíček před týdnem na konferenci ve Sněmovně řekl, že jeho úřad chystá novelu energetického zákona, kde bude nový druh podnikání nazvaný zprostředkovatelská činnosti v energetice. Licence bude udělovat Energetický regulační úřad a zákon stanoví přesné podmínky. Ministerstvo podle něj chystá i další změny, například úpravu možností odstoupení od smlouvy. Ministerstvo spravedlnosti na konferenci představilo změnu občanského zákoníku, která by nekalým prodejcům zboží zpřísnila uzavírání obchodů po telefonu.
Šmejdi je název dokumentu z roku 2013, který mapoval praktiky nekalých prodejců. Šlo o předváděcí prodejní zájezdy, na kterých pořadatelé někdy i agresivními praktikami vnucovali zákazníkům předražené zboží.
Česká obchodní inspekce uložila podle Havlíčka loni klasickým šmejdům, jak je nazval, 15 pokut za celkem 4,7 milionu korun. Ale ještě v roce 2014 to bylo 260 pokut za celkem 29 milionů korun. Ředitel Odboru sporných a schvalovacích řízení Energetického regulačního úřadu Miroslav Rottner řekl, že na jeho úřad se ročně obrací kolem 13.000 až 15.000 lidí, přičemž zhruba desetina až pětina tak činí kvůli problémům s nekalými obchodníky.
