
# జనసేనకు ఊహించని షాక్.. కీలక నేత రాజీనామా

Published at: **2019-11-02T17:06:36+00:00**

Author: ****

Original: [Andhrajyothy](https://www.andhrajyothy.com/artical?SID=944591)

Ph: 88865 47666ప్రవేశం ఉచితం ADVT
విశాఖపట్నం: భవన నిర్మాణ కార్మికులకు మద్దతుగా నవంబర్ 3న జనసేన అధినేత పవన్ కళ్యాణ్ విశాఖపట్నంలో లాంగ్ మార్చ్ తలపెట్టిన విషయం విదితమే. రేపు ఈ మార్చ్ జరగనుండగా విశాఖలో జనసేన పార్టీకి ఊహించని షాక్ తగిలింది. జనసేన కీలకనేత, మాజీ మంత్రి పసుపులేటి బాలరాజు రాజీనామా చేశారు. ఈ మేరకు తన రాజీనామా లేఖను పార్టీ అధినేత పవన్ కల్యాణ్‌కు పంపారు. ఎన్నికలకు ముందు పవన్ సమక్షంలో పార్టీలో చేరిన బాలరాజు.. పాడేరు అసెంబ్లీ నుంచి పోటీకి దిగి ఓటమిపాలయ్యారు. ఈ నియోజకవర్గం నుంచి వైసీపీ అభ్యర్థి భాగ్యలక్ష్మి గెలుపొందారు. కాగా ఆంధ్రప్రదేశ్ ఎన్నికల ఫలితాల అనంతరం జనసేనకు చెందిన పలువురు నేతలు రాజీనామాలు చేసి బీజేపీ, వైసీపీ తీర్థం పుచ్చుకున్నారు.
 

        రాజీనామా లేఖలో ఏముంది..!?
      
‘ఐదు నెలలపాటు పార్టీలో మీతో ప్రయాణం చేసినందుకు.. సాదరంగా అవకాశం కల్పించినందుకు మీకు ధన్యవాదాలు. కొన్ని నిర్ణయాలు వేధనాభరితమైనా, తీసుకోక తప్పనిసరి పరిస్థితి. ఈ క్షణం నుంచి నేను పార్టీలో కొనసాగలేనని తెలియజేస్తున్నాను’ అని పవన్‌కు రాసిన రాజీనామా లేఖలో బాలరాజు పేర్కొన్నారు.
 

        ఏ పార్టీలో చేరతారో!?
      
ఇదిలా ఉంటే.. బాలరాజు పార్టీకి రాజీనామా చేయనున్నారని ముందు నుంచే వార్తలు వస్తున్నాయి. అంతేకాదు.. సార్వత్రిక ఎన్నికల అనంతరం బాలరాజు జనసేనకు దూరంగా వుంటూ వచ్చారు. కాగా.. రాజీనామా అనంతరం ఆయన ఏ పార్టీలో చేరతారనేది స్పష్టం కాలేదు. వైసీపీలో చేరనున్నారని ఆయన సన్నిహితులు చెబుతున్నారు. బీజేపీలో కానీ టీడీపీలోగానీ చేరే అవకాశాలూ లేకపోలేదని మరి కొందరి వాదన. అయితే కొన్నాళ్లు రాజకీయ పార్టీలకు దూరంగా ఉంటూ... గిరిజనులు ఎదుర్కొంటున్న సమస్యలపై కార్యక్రమాలు నిర్వహించాలని పసుపులేటి భావిస్తున్నట్లు సమాచారం.
 
