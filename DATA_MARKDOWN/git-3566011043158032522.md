
# رتبه دوم استان مرکزی در اجرای طرح «امین»/برگزاری نماز جماعت در بیش از ۱۵۰۰ مدرسه استان

Published at: **2019-11-04T10:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544696.html/%D8%B1%D8%AA%D8%A8%D9%87-%D8%AF%D9%88%D9%85-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD--%D8%A7%D9%85%DB%8C%D9%86--%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D9%85%D8%A7%D8%B2-%D8%AC%D9%85%D8%A7%D8%B9%D8%AA-%D8%AF%D8%B1-%D8%A8%DB%8C%D8%B4-%D8%A7%D8%B2------%D9%85%D8%AF%D8%B1%D8%B3%D9%87-%D8%A7%D8%B3%D8%AA%D8%A7%D9%86)

مدیرکل آموزش‌وپرورش استان مرکزی با اشاره به اینکه بیش از ۱۵۰۰ مدرسه در استان نماز جماعت را برپا می کنند گفت: سعی مان را بر این گذاشته ایم که تمام مدارس اقامه نماز جماعت را انجام دهند.
به گزارش شبکه اطلاع رسانی راه دانا؛ به نقل از دیار آفتاب؛ شهریار فولادوند مدیر کل آموزش و پرورش استان مرکزی شامگاه یکشنبه در جمع فرماندهان بسیج دانش آموزی با اشاره به هفته بسیج دانش آموزی و شهادت شهید حسین فهمیده گفت: شهید فهمیده الگوی برتر و زنده نسل جوان و نوجوانان است و باید دانش آموزان از این رهبر تاثیرگذار به خوبی استفاده کنند.
وی افزود: یکی از بهترین جلسات در طول سال تحصیلی جلسات با بسیجیان و دانش آموزان بسیجی است که این جلسات سبب می شود استعدادهای برتر کشف شود.
مدیر کل آموزش و پرورش استان مرکزی با بیان اینکه امروز باید به جوانان فرصت داد گفت: گوش کردن به حرف های آنها و عملیاتی کردن راهکارها و مطالبات آنها یک ضرورت است.
وی اظهار کرد: برای انجام دادن کلیه طرح ها باید به امکانات و تجهیزات موجود نگاه کنیم و این نگاه سبب می شود سطح توقعات به شکل مطلوبی باشد.
فولادوند با اشاره به حساسیت فعالیت در آموزش و پرورش و رسالت بزرگ معلمان بیان داشـت: انحراف در آموزش و پروش دامنه گسترده ای از انحرافات را در جامعه ایجاد می کند و لذا باید خیلی دقت کرد.
وی با اشاره به مطالبه دانش آموزان مبنی بر همکاری آموزش و پرورش برای برگزاری برنامه ها در مدارس عنوان کرد: اینکه سطح همکاری با دانش آموزان در مدارس بالا برود یک توقع به جا است که ما این مطالبه به حق را در دستور کار قرار داده ایم.
مدیر کل آموزش و پرورش استان مرکزی با بیان اینکه امروز انتظار از بسیج دانش آموزی بالا رفته و لذا بسیجیان دانش آموز باید در جهت تحقق انتظارات بکوشند گفت: بسیجیان باید در همه ابعاد خود را مسلط کنند و به کمک آموزش و پرورش بیایند چراکه دامنه کار این نهاد بسیار وسیع است و بسیج به عنوان ذخیره انقلاب اسلامی همیاری کند.
وی با تأکید بر اینکه تربیت نیروی ارزشی در جامعه امروز باید در اولویت کارها و برنامه های بسیج باشد افزود: بسیجیان در برنامه های جذب باید پیامبر اکرم(ص) را الگوی خود قرار دهند چرا که ایشان با کمترین امکانات بیشترین جذب را برای اسلام داشتند و این باید امروز در دستور کار همه بسیجیان باشد.
فولادوند با اشاره به اجرای موفق طرح امین در استان بیان داشت: استان مرکزی در حوزه اجرای طرح امین دومین استان برتر کشور است و امروز بیش از ۶۰۰ نفر از معلمان اقامه نماز را در مدارس انجام می دهند و بیش از ۲۵۰ روحانی در مدارس مشغول هستند و همچنین بیش از ۱۵۰۰ مدرسه در استان نماز جماعت را برپا می کنند و ما سعی مان را بر این گذاشته ایم که تمام مدارس اقامه نماز جماعت را داشته باشند.
وی با تأکید بر اینکه نقش معلم در کشور بسیار حساس است گفت: نمی توان از آن به راحتی عبور کرد و لذا تربیت معلم تراز انقلاب اسلامی برای آموزش و پرورش بسیار مهم است و به آن توجه می شود.
مدیر کل آموزش و پرورش استان مرکزی زنگ نماز در مدارس را الزامی دانست و افزود: نمی توان دانش آموزان را به اجبار به نماز خواندن ببریم ولی زیرساخت ها و آموزش های لازم برای هدایت آنها به سمت نماز خواندن در حال انجام است چراکه نماز برای ما خیلی اهمیت دارد و پرچم ما مسلمانان محسوب می شود.
وی خاطر نشان کرد: توجه به سواد رسانه ای در شرایط امروز بسیار مهم است و پایین آوردن سواد رسانه ای در سن پایین تر برای نوجوانان یک ضرورت است و باید به آن توجه شود.
انتهای پیام/  
 
