
# برنامه بازگشت ویلموتس به ایران قطعی است

Published at: **2019-11-06T13:47:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620213/%D8%A8%D8%B1%D9%86%D8%A7%D9%85%D9%87-%D8%A8%D8%A7%D8%B2%DA%AF%D8%B4%D8%AA-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87-%D8%A7%DB%8C%D8%B1%D8%A7%D9%86-%D9%82%D8%B7%D8%B9%DB%8C-%D8%A7%D8%B3%D8%AA)


        عضو هیات رئیسه فدراسیون فوتبال در واکنش به خبر فسخ قرارداد ویلموتس می گوید برنامه بازگشت سرمربی تیم ملی به ایران قطعی و هماهنگ شده است.
      

        آفتاب‌‌نیوز :
      
طی روزهای گذشته اخبار مختلفی در رسانه های بلژیکی مبنی بر فسخ قرارداد مارک ویلموتس منتشر شده اما فدراسیون فوتبال واکنشی به این مطالب نداشته است. با این وجود یکی از رسانه ها بدون نقل قول از فرد خاصی، اعلام کرده که ویلموتس پس از فسخ قرارداد از مدیران فدراسیون فوتبال خواستخ برای عقد قرارداد جدید به ترکیه بروند. در حالی که مسئولان نزدیک به تیم ملی فوتبال درباره این موضوع سکوت کرده اند، عبدالکاظم طالقانی می‌گوید سرمربی تیم ملی طبق برنامه از قبل تعیین شده به ایران می‌آید.
طالقانی در گفت و گو با ایسنا، درباره اینکه ویلموتس قرادادش را فسخ کرده و اکنون گفته می شود او خواستار عقد قرارداد دیگری با شرایط جدید در ترکیه است، گفت: این اخبار صحت ندارد و جوسازی برخی از رسانه ها است. او طبق برنامه به ایران می‌آید و در اردوی تیم ملی فوتبال شرکت می‌کند.
عضو هیات رئیسه فدراسیون فوتبال افزود: هفته دهم لیگ برتر جمعه به پایان می رسد و بعد از آن فیفا دی شروع می شود تا تیم ملی تمریناتش را آغاز کند.
طالقانی در واکنش به اینکه آیا برخلاف اظهاراتش مبنی بر اینکه حقوق ویلموتس پرداخت شده، شب گذشته تاج گفت پول به حساب این مربی منتقل نشده است، گفت: آقای تاج کجا این حرف ها را زدند؟ اگر هم اینطور گفتند حتما طی روزهای آینده حقوقش را پرداخت می کنیم. پول او آماده است اما نتوانستیم به حسابش منتقل کنیم.
به گزارش ایسنا، در حالی که تیم ملی نیازمند کسب امتیاز از بازی با تیم ملی عراق است، اخبار و حواشی گوناگون از قبیل شائبه فسخ قرارداد سرمربی تیم ملی تا غیبت او در ایران برای زیر نظر گرفتن بازی ها، منجر به نگرانی جامعه فوتبال شده است.
تیم ملی بعد از انجام سه بازی در انتخابی جام جهانی، دو پیروزی مقابل کامبوج و هنگ کنگ کسب کرده و مقابل بحرین تن به شکست داده است. ایران در آخرین بازی دور رفت مهمان عراق است که طی آخرین خبرها، این بازی به جای عراق، در کشور ثالث برگزار خواهد شد.
در جدول رده‌بندی نیز ایران بعد از عراق و بحرین، در رده سوم قراردارد و طبق این جدول، شانسی برای رسیدن به دور سوم جام جهانی ندارد و باید در بازی های آینده امتیازات بیشتری را کسب کند.
