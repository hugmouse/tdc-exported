
# جای خالی ویلموتس قبل از بازی مرگ و زندگی!

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696494/%D8%AC%D8%A7%DB%8C-%D8%AE%D8%A7%D9%84%DB%8C-%D9%88%DB%8C%D9%84%D9%85%D9%88%D8%AA%D8%B3-%D9%82%D8%A8%D9%84-%D8%A7%D8%B2-%D8%A8%D8%A7%D8%B2%DB%8C-%D9%85%D8%B1%DA%AF-%D9%88-%D8%B2%D9%86%D8%AF%DA%AF%DB%8C)

کادر فنی تیم ملی فوتبال بر خلاف نگرانی‌های جامعه ایرانی، از بازی با بحرین تاکنون در مرخصی به سر می‌برد و به جز یک بازی در بلژیک، به خود زحمت آنالیز بازی‌ها از داخل ورزشگاه را نداده است.
به گزارش ایسنا، در حالی که کادر فنی تیم ملی امید با حضور در ورزشگاه‌های مختلف، عملکرد بازیکنان جوان و در رده سنی امید را زیر نظر دارند و به بررسی عملکرد آنان در جو حاکم بر ورزشگاه‌ها می‌پردازند، خبری از کادر فنی تیم ملی بزرگسالان نیست و همگی در مرخصی و استراحت به سر می‌برند.
حمید استیلی و دستیارانش که در صدد آماده‌سازی تیمی قدرتمند برای حضور در رقابت‌های قهرمانی زیر ۲۳ سال آسیا در دی ماه هستند، از چندین ماه قبل مشغول انتخاب بهترین نفرات و تدارک اردوها و بازی‌های تدارکاتی گوناگون هستند اما مارک ویلموتس و دستیارانش بعد از بازی با بحرین، ایران را ترک کردند و به جز یکی، دو خبر کوتاه، اطلاع دیگری از کادر فنی تیم ملی وجود ندارد.
ویلموتس در اردوهای اخیر تیم ملی و پیش از بازی‌های نه چندان دشوار تیم ملی چند روز قبل از هر اردو و بازی، به ایران می‌آید و در تمرینات حضور دارد اما به جز روزهای قبل و بعد از فیفا دی، خبری از سرمربی تیم ملی و دستیارانش نیست.
در حالی که با شکست تیم ملی مقابل بحرین، راه صعود به جام جهانی مقداری دشوار شده و بازی حساسی با عراق در خاک این کشور پیش روی ملی‌پوشان است، ویلموتس در خارج از کشور حضور دارد و حاضر نشده در این فاصله در ایران بماند و عملکرد ملی‌پوشان ایرانی را زیر نظر بگیرد.
حتی در یک ماه اخیر، وحید هاشمیان که قبلا در ورزشگاه‌ها حضور می‌یافت، به مرخصی رفته و در هیچ‌یک از ورزشگاه‌های کشور بازی‌های مهم را هم تماشا نمی‌کند.
تنها فعالیت کادر فنی تیم ملی مربوط به یک خبر کوتاه در سایت فدراسیون فوتبال است که دستیار بلژیکی ویلموتس که ساکن این کشور است، از نزدیک یکی از بازی های شارلوا را - که سه ملی‌پوش ایرانی در اختیار دارد  تماشا کرده و از بلژیک خارج نشده است.
در حالی که ظرف روزهای گذشته اخباری مبنی بر آماده‌سازی عراق برای بازی با ایران و برگزاری اردو در این کشور اطلاع‌رسانی شده، تیم ملی ایران به رهبری مارک ویلموتس در آرامش و سکون به سر می‌برد و واژه "مربی پروازی،" به معنای واقعی کلمه محقق شده است.
اکنون که تیم ملی بازی‌ حساسی مقابل عراق دارد و کادر فنی تیم ملی باید بیش از هر زمان دیگری در اختیار تیم ملی باشد، این اتفاق رخ نداده و کادر فنی تیم ملی دو، سه روز قبل از اردو به انتشار فهرستی از بازیکنان فعال در داخل و خارج از کشور می‌پردازد که فقط فیلم بازی آنان را تماشا کرده است.
تماشای بازی‌های بزرگ در داخل ورزشگاه‌ها توسط مربیان تیم‌های ملی در اقصی نقاط جهان، امری طبیعی و بدیهی است که مربیان تیم‌های ملی آلمان، اسپانیا، انگلیس و ایتالیا هم این کار را در طول مسابقات باشگاهی انجام می‌دهند و اطلاعات بیشتری درباره داشته‌های خود کسب می‌کنند.
