
# সড়ক পরিবহন আইন প্রয়োগে তিন বাধা ॥ আটঘাট বেঁধে নেমেছে সরকার

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458093/%E0%A6%B8%E0%A7%9C%E0%A6%95-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%86%E0%A6%87%E0%A6%A8-%E0%A6%AA%E0%A7%8D%E0%A6%B0%E0%A7%9F%E0%A7%8B%E0%A6%97%E0%A7%87-%E0%A6%A4%E0%A6%BF%E0%A6%A8-%E0%A6%AC%E0%A6%BE%E0%A6%A7%E0%A6%BE)

রাজন ভট্টাচার্য ॥ সড়ক পরিবহন আইন-’১৮ কার্যকর হলেও এর প্রয়োগ নিয়ে জটিলতা সৃষ্টি হয়েছে। প্রথমত আইনের বেশ কিছু ধারা নিয়ে পরিবহন মালিক-শ্রমিকদের তীব্র বিরোধিতা ও সংস্কার দাবি। এরপর রাষ্ট্রীয় পরিবহন নিয়ন্ত্রণ সংস্থা বিআরটিএ, হাইওয়ে ও মহানগর পুলিশের পক্ষ থেকে বলা হচ্ছে নতুন আইন সম্পর্কে আগে জনসচেতনতা সৃষ্টির বিকল্প নেই। এরপর পর্যায়ক্রমে বাস্তবায়নের দিকে যেতে হবে। আপাতত পুরনো আইনই কার্যকর হবে। তবে ফৌজদারি অপরাধের ক্ষেত্রে নতুন আইন বাস্তবায়নে কোন সমস্যা নেই। অপর কারণটি হলো আইন প্রয়োগের আগে থেকে মন্ত্রণালয়ের পক্ষ থেকে প্রয়োজনীয় প্রস্তুতির অভাব।
সবচেয়ে বড় কথা হচ্ছে, আইন বাস্তবায়নে সংশ্লিষ্টদের নির্দেশ দেয়া হলেও আগে থেকে তেমন কোন ধারণা বা প্রশিক্ষণের ব্যবস্থা হয়নি। আপডেট করা হয়নি ট্রাফিক পুলিশের যন্ত্রপাতি। তবে পরিবহন সেক্টরে শৃঙ্খলা ফেরাতে সচেতনতা সৃষ্টির মধ্য দিয়ে যত দ্রুত সম্ভব আইন বাস্তবায়নের তাগিদ দিয়েছেন বিশেষজ্ঞরা। আইনে পরিবহন মালিকদেরও বিভিন্ন অপরাধে শাস্তির আওতায় আনায় সন্তুষ্ট শ্রমিক নেতারাও। একই সঙ্গে নতুন আইনে বেপরোয়া পথচারীদের নিয়ন্ত্রণেও রয়েছে জরিমানার বিধান।
সড়ক পও সেতুমন্ত্রী ওবায়দুল কাদের বলেছেন, সড়কে শৃঙ্খলা ফেরাতে সড়ক আইন পাস হয়েছে। সড়কে শৃঙ্খলা না থাকলে উন্নয়নের কোন দাম নেই। তাই সড়কে শৃঙ্খলা ফিরিয়ে আনতে হবে। এর দায়িত্ব সাংবাদিকদেরও রয়েছে। শুক্রবার গাজীপুরে সেতু মন্ত্রী বলেন, বিশ্ব ব্যাংক আমাদের অর্থায়ন করছে। আমরা তাই আটঘাট বেঁধে নেমেছি। সড়কে শৃঙ্খলা ফিরিয়ে আনার চেষ্টা করা হচ্ছে।
নতুন আইন কার্যকর হলেও যথাযথ প্রয়োগ হচ্ছে কি-না জানতে চাইলে বিআরটিএ পরিচালক (রোড সেফটি) শেখ মোঃ মাহবুব-ই-রববানী বলেন, এ নতুন আইন একেবারে চাপিয়ে দেয়া হবে না। কারণ আগের আইনের সঙ্গে নতুন আইনের অনেক পার্থক্য রয়েছে। হঠাৎ করে নতুন আইন চাপিয়ে এমন কোন পরিস্থিতির সৃষ্টি করা হবে না যাতে গাড়ি-ঘোড়া চলাচল বন্ধ হয়ে জনভোগান্তি তৈরি করে। তবে পর্যায়ক্রমে নতুন আইনটি সহনীয় মাত্রায় প্রয়োগ করা হবে। আপাতত কাজ চলবে পুরনো আইনে। তিনি বলেন, নতুন আইন কার্যকর করার বিষয়ে বিআরটিএ ইতোমধ্যে গণমাধ্যমে বিজ্ঞপ্তি প্রকাশ করেছে। আশা করি সবার সম্মিলিত চেষ্টায় আইনটি আস্তে আস্তে প্রয়োগ করা সম্ভব হবে।
বিশেষজ্ঞরা বলছেন, দিন দিন সড়ক দুর্ঘটনার মাত্রা বাড়ছে। এই প্রেক্ষাপটে দীর্ঘদিন ধরেই দাবি উঠেছিল চালকের কঠোর শাস্তি নিশ্চিত করে নতুন পরিবহন আইন যুগোপযোগী করার। নানা আলোচনা সমালোচনা আর অনিশ্চয়তার পর পুরনো আইনের ভিত্তিতে তৈরি মোটরযান অধ্যাদেশ বাতিল করে শুক্রবার থেকে সারাদেশে কার্যকর হয়েছে আলোচিত সড়ক পরিবহন আইন-’১৮। নতুন আইনে সংশ্লিষ্ট অপরাধের ক্ষেত্রে গুরুদন্ড নিশ্চিত হবে।
১ নবেম্বর থেকে সড়ক পরিবহন আইন-’১৮ কার্যকর করতে গত ২২ অক্টোবর প্রজ্ঞাপন জারি করা হয়। গত বছর আগস্টে আইনের খসড়ায় চূড়ান্ত অনুমোদন দেয় সরকার। ’১৮ সালের ১৯ সেপ্টেম্বর জাতীয় সংসদে পাস হওয়ার পর গত বছরের ৮ অক্টোবর ‘সড়ক পরিবহন আইন, ’১৮-এর গেজেট প্রকাশ হয়েছিল। এরপর থেকেই পরিবহন মালিক-শ্রমিক নেতারা আইনের বিভিন্ন ধারা নিয়ে আপত্তি জানিয়ে আসছিলেন। তাদের আপত্তির মুখে আইনটি কার্যকর করা যাচ্ছিল না। তাদের প্রধান দাবি, সড়ক দুর্ঘটনায় মৃত্যুর ঘটনার মামলায় নতুন আইনে শাস্তির মাত্রা ‘অযৌক্তিক’।
পরিবহন বিশেষজ্ঞ অধ্যাপক মিজানুর রহমান বলেন, বর্তমান সরকারের একটা ভিশনও রয়েছে যে ’২০ সালের মধ্যে সড়ক দুর্ঘটনায় মৃত্যু ৫০ শতাংশ কমিয়ে আনা। আমরা যেহেতু উন্নত দেশের স্বপ্ন দেখছি, আমাদের এ দিকে অবশ্যই নজর দিতে হবে।
নিরাপদ সড়ক চাই (নিসচা) সংগঠনের চেয়ারম্যান চিত্রনায়ক ইলিয়াস কাঞ্চন বলেন, নতুন আইনের বিষয়গুলো প্রচার ছাড়া বাস্তবায়ন সম্ভব নয়। ব্যাপক প্রচার চালাতে হবে। ব্যাপক প্রচারের ব্যবস্থা করতে হবে। তবেই সাফল্য আসবে।
বুয়েটের সিভিল ইঞ্জিনিয়ারিং বিভাগের (ট্রান্সপোর্টেশন এ্যান্ড ট্রাফিক সিস্টেম এক্সপোর্ট) প্রফেসর ড. মোঃ মিজানুর রহমান বলেন, আইনের বিধিগুলো কী, নতুন আইনে জরিমানা কী ধরনের, কী ধরনের শাস্তির ব্যবস্থা রাখা হয়েছে সে সম্পর্কে আগে ধারণা রাখতে হবে। তাছাড়া কমন স্পেসগুলো খুঁজে বের করা, কোথায় কোথায় বেশি ভুলত্রুটি চালক ও পথচারীরা করে তাও খুঁজে বের করতে হবে। কোন আইনটা বেশি প্রয়োগ হতে পারে তা শনাক্ত করে সরকারের অংশীজনদের সঙ্গে অবশ্যই শেয়ার করা উচিত। তিনি বলেন, অন্য দেশের তুলনায় আমাদের এ আইন বেশ কঠিন। আইনটি প্রয়োগের আগে উচিত ছিল আমাদের সড়ক ও পরিবহন অবকাঠামো ঢেলে সাজা। শুক্রবার রাজধানীর বিভিন্ন এলাকা ঘুরে দেখা গেছে, মোটরযান অপরাধে পুরনো আইনে মামলা করছে পুলিশ। অনেক ট্রাফিক পুলিশ কোন অপরাধে কি ধরনের শাস্তির বিধান রয়েছে তা জানেনই না। তাছাড়া এ বিষয়ে তাদের কোন প্রশিক্ষণ ও আইনের কোন কাগজপত্রও সরবরাহ করা হয়নি। ফলে নতুন আইন প্রয়োগ করা এই মুহূর্তে সম্ভব নয় বলছে পুলিশ।
ডিএমপির অতিরিক্ত কমিশনার (ট্রাফিক) মফিজ উদ্দিন আহম্মেদ বলেন, আমাদের ট্রাফিক বিভাগে জনবল বাড়াতে হবে। যে জনবল আছে তাদের নতুন আইন সম্পর্কে প্রশিক্ষিত করতে হবে। এছাড়া নতুন আইনের সফল প্রয়োগের ক্ষেত্রে পথচারী, যান চালক হেলপারসহ সব অংশীজন সবার সহযোগিতা প্রয়োজন।
ট্রাফিক উত্তর বিভাগের তেজগাঁও শিল্পাঞ্চল এলাকায় কর্মরত নাম প্রকাশে অনিচ্ছুক এক সার্জেন্ট বলেন, আগের আইনের সঙ্গে ট্রাফিকের পজ মেশিনসহ অন্য বিষয়ের মিল ছিল। নতুন আইন বাস্তবায়ন হলেও মেশিনগুলো আপডেট হয়নি। যদি কোন মামলা হয় সেগুলো কাগজে করা হচ্ছে। পজ মেশিনের সফটওয়্যারসহ অন্য বিষয় আপডেট হলে নতুন আইন পুরোদমে কার্যকর হবে। নতুন আইন সারাদেশের জন্য হলেও রাজধানীতে এটি সুচারুরূপে বাস্তবায়ন করা হবে তিনি জানান, সড়ক পরিবহন আইন কার্যকর করতে নতুন করে পজ মেশিন কেনা হচ্ছে। এসব মেশিনে নতুন সফটওয়্যার যুক্ত করা হবে।
আপত্তি মালিক-শ্রমিকদের ॥ নতুন সড়ক পরিবহন আইন বাস্তবায়নে প্রধান বাধা মালিক-শ্রমিক। তাদের সঙ্গে রয়েছে প্রভাবশালী মহল। পরিবহন মালিক সমিতির সভাপতি হলেন সাবেক মন্ত্রী ও জাপা মহাসচিব মশিউর রহমান রাঙা। বিরোধী দলের চীফ হুইপ ছাড়াও কেন্দ্রীয় কমিটিকে রয়েছেন ক্ষমতাসীন দলের প্রভাবশালী নেতারা। অন্যদিকে সড়ক পরিবহন শ্রমিক ফেডারেশনের কার্যকরী সভাপতি ও সাবেক নৌ পরিবহন মন্ত্রী ও আওয়ামী লীগের প্রভাবশালী নেতা শাজাহান খান। শুরু থেকেই মালিক-শ্রমিকরা আইনের বিভিন্ন ধারা নিয়ে আপত্তি জানাচ্ছেন। তাদের মূল আপত্তির বিষয়গুলো হলো নতুন আইনে মৃত্যুদন্ড রহিত করা, অপরাধ হতে হবে জামিনযোগ্য ও চালকের লাইসেন্স দেয়ার ক্ষেত্রে শিক্ষার বাধ্যবাধকতা প্রত্যাহার।
আইনের বিভিন্ন ধারার সংস্কার চেয়ে বৃহস্পতিবার সড়ক পরিবহন শ্রমিক ফেডারেশনের পক্ষ থেকে সংবাদ সম্মেলন করা হয়েছে। আজ শনিবার পরিবহন মালিকদের সংগঠন বাংলাদেশ সড়ক পরিবহন মালিক সমিতির পক্ষ থেকে বেলা এগারোটায় সংবাদ সম্মেলন করা হবে। মালিক সমিতির মহাসচিব খন্দকার এনায়েতউল্ল্যাহ এ বিষয়ে বলেন, আমরাও চাই আইনের বাস্তবায়ন। কিন্তু এককভাবে চালক ও মালিকদের ওপর সবকিছু চাপিয়ে দিয়ে পরিবহন সেক্টরে শৃঙ্খলা ফেরানো কিংবা সড়ক দুর্ঘটনা নিয়ন্ত্রণ যাবে না।
পরিবহনে চাঁদাবাজি করলে শাস্তি ॥ দেশের পরিবহন খাত থেকে বছরে বিপুল চাঁদা আদায়ের অভিযোগ আছে। চাঁদাবাজির বিষয়টি আগের আইনে উপেক্ষিত ছিল। এবার ফৌজদারি আইনের ১৭ ধারায় শাস্তির কথা বলা হয়েছে। এই ধারায় চাঁদাবাজির দায়ে সর্বোচ্চ তিন বছরের শাস্তির বিধান রয়েছে।
নিরাপদ সড়ক চাই (নিসচা) সংগঠনের প্রতিষ্ঠাতা চেয়ারম্যান চিত্রনায়ক ইলিয়াস কাঞ্চন বলেন, নতুন আইন সঠিকভাবে কার্যকর হলে সড়ক দুর্ঘটনা কমবে, শৃঙ্খলা ফিরবে। কারণ, আগের আইনে ২শ’ থেকে ৫শ’ টাকার জরিমানা কেউ আমলে নিত না। ফিটনেসবিহীন যান চালিয়ে যে ২০ হাজার টাকা আয় করল, তার কাছে মাঝেমধ্যে ২০০ টাকার জরিমানা কিছুই না। তিনি বলেন, আইনটি কার্যকরের আগে পর্যাপ্ত প্রচার চালানো হয়নি, এটি একটি দুর্বলতা।
সঙ্কেত না মানলে, হর্ন বাজালে... ॥ নতুন আইন অনুযায়ী যানবাহন চালককে যেমন সংকেত মেনে চলতে হবে, তেমনি পথচারীকে সড়ক-মহাসড়কে জেব্রা ক্রসিং, পদচারী-সেতু, পাতালপথসহ নির্ধারিত স্থান দিয়ে পার হতে হবে। এর ব্যত্যয় হলে চালক পথচারীকে সর্বোচ্চ ১০ হাজার টাকা জরিমানা বা সর্বোচ্চ এক বছরের কারাদ- অথবা উভয় দ-ে পড়তে হবে। সড়ক বিশেষজ্ঞরা এ বিষয়ে বলছেন, ঢাকাসহ সারাদেশে যেসব কারণে সড়ক দুর্ঘটনা হচ্ছে এর অন্যতম বেপরোয়া রাস্তা পার। বেশিরভাগ মানুষ আইন না মেনে রাস্তা পার হওয়ায় দুর্ঘটনা নৈমিত্তিক ঘটনা হয়ে দাঁড়িয়েছে।
আর নয় হাইড্রলিক হর্ন...॥ হাইড্রলিক হর্ন নিয়ে বহুদিন ধরেই পুলিশ ও বিআরটিএর ভ্রাম্যমাণ আদালত অভিযান চালিয়ে আসছে। বারবার অভিযানের পরও শব্দ দূষণকারী যন্ত্র হিসেবে পরিচিত এই হর্নের ব্যবহার এখনও রয়েছে। পুরনো আইনে হাইড্রালক হর্ন ব্যবহারে ২শ থেকে ৫শ টাকা জরিমানার বিধান ছিল। নতুন আইনে এ অপরাধে সর্বোচ্চ ১০ হাজার টাকা জরিমানা বা তিন মাসের কারাদন্ড অথবা উভয় দন্ডের বিধান রাখা হয়েছে হতে হবে।
এছাড়া কালোধোঁয়া নির্গমণকারী যান চালালে সর্বোচ্চ ২৫ হাজার টাকা জরিমানা বা তিন মাসের কারাদন্ড অথবা উভয় দন্ডের বিধান রয়েছে। সরকার নির্ধারিত স্থানের বাইরে গাড়ি পার্কিং করলে বা যাত্রী-মালপত্র ওঠানামার দায়ে সর্বোচ্চ পাঁচ হাজার টাকা জরিমানার সুযোগ আছে।
যান মালিকের দন্ড ॥ যথাযথ প্রক্রিয়া মেনে নিবন্ধন সনদ না নিয়ে রাস্তায় যানবাহন নামালে এর মালিককে সর্বোচ্চ ৫০ হাজার টাকা জরিমানা, ছয় মাসের কারাদন্ড অথবা উভয় দন্ড ভোগ করতে হবে। ভুয়া নম্বরপ্লেট লাগিয়ে যানবাহন চালালে সর্বনিম্ন এক লাখ থেকে সর্বোচ্চ পাঁচ লাখ টাকা জরিমানা, সর্বনিম্ন ছয় মাস থেকে সর্বোচ্চ দুই বছর পর্যন্ত কারাদন্ড অথবা উভয় দন্ডের বিধান রাখা হয়েছে। বিআরটিএর সর্বশেষ হিসাব অনুযায়ী দেশে এখনো প্রায় চার লাখ যানচলতে ফিটনেস সনদ ছাড়াই। নতুন আইনে ফিটনেসবিহীন যান চালানোর দায়ে সর্বোচ্চ জরিমানা ২৫ হাজার টাকা, ছয় মাসের কারাদন্ড, অথবা উভয় দন্ডে দন্ডিত হবেন। পুরনো আইনে এসব অপরাধের শাস্তি ছিল তিন মাসের কারাদন্ড, দুই হাজার টাকা জরিমানা অথবা উভয় দন্ড।
এছাড়া নতুন আইনে রুট পারমিট (চলাচলের অনুমতি) না থাকলে সর্বোচ্চ ২০ হাজার টাকা জরিমানা, ছয় মাসের কারাদন্ড অথবা উভয় দন্ডের বিধান রাখা হয়েছে। তবে ট্যাক্স-টোকেন হালনাগাদ না থাকলে কারাদন্ড নেই। জরিমানা আছে ১০ হাজার টাকা। পুরনো আইনে এসব অপরাধের শাস্তি ছিল খুবই সামান্য ছিল।
ঢাকা মহানগর পুলিশের যুগ্ম কমিশনার (ট্রাফিক উত্তর) আবদুর রাজ্জাক বলেন, নতুন আইনের প্রয়োগ নিয়ে দিকনির্দেশনা দেয়া হয়েছে। প্রচারের জন্য লিফলেট তৈরি করা হচ্ছে। তিনি বলেন, বর্তমানে ট্রাফিক পুলিশ রাস্তায় যন্ত্রের সাহায্যে মামলা করে। নতুন আইনে জরিমানা এত বেশি যে তা যন্ত্রের সফটওয়্যারে ধরছে না। এ জন্য নতুন আইনে মামলা করা হবে কাগজের স্লিপের মাধ্যমে। অবশ্য সফটওয়্যার হালনাগাদ করতে মাসখানেক সময় লাগতে পারে।
