
# রাজশাহীতে অধ্যক্ষকে পুকুরে নিক্ষেপ ॥ আরও তিনজন গ্রেফতার

Published at: **2019-11-04T13:48:00+00:00**

Author: ****

Original: [Daily Janakantha](http://www.dailyjanakantha.com/details/article/458614/%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80%E0%A6%A4%E0%A7%87-%E0%A6%85%E0%A6%A7%E0%A7%8D%E0%A6%AF%E0%A6%95%E0%A7%8D%E0%A6%B7%E0%A6%95%E0%A7%87-%E0%A6%AA%E0%A7%81%E0%A6%95%E0%A7%81%E0%A6%B0%E0%A7%87-%E0%A6%A8%E0%A6%BF%E0%A6%95%E0%A7%8D%E0%A6%B7%E0%A7%87%E0%A6%AA-%E0%A6%86%E0%A6%B0%E0%A6%93-%E0%A6%A4%E0%A6%BF%E0%A6%A8%E0%A6%9C%E0%A6%A8)

অনলাইন ডেস্ক ॥ রাজশাহী পলিটেকনিক ইনস্টিটিউটের অধ্যক্ষ ফরিদ উদ্দীন আহম্মেদকে পুকুরে ফেলে দেয়ার ঘটনায় আরও তিনজনকে গ্রেফতার করেছে পুলিশ। রবিবার দিবাগত রাতে নগরীর বিভিন্ন এলাকা থেকে তাদের গ্রেফতার করা হয়।
গ্রেফতারকৃতরা হলেন- নগরীর আসাম কলোনি এলাকার রবিউল ইসলামের ছেলে মেহেদী হাসান আশিক (২২), একই এলাকার শাহ আলমের ছেলে মেহেদী হাসান হিরা (২৩) ও নগরীর সাধুরমোড় এলাকার নোমানের ছেলে নাবিউল উৎস (২০)।
নগর পুলিশের মুখপাত্র গোলাম রুহুল কুদ্দুস এই তথ্য নিশ্চিত করেছেন। তিনি বলেন, প্রত্যক্ষদর্শীদের দেয়া তথ্য ও সিসিটিভির ফুটেজ দেখে অপরাধীদের শনাক্ত করা হয়েছে। পরে অভিযান চালিয়ে নগর গোয়েন্দা পুলিশ ও চন্দ্রিমা থানা পুলিশ রবিবার দিবাগত রাতে তাদের গ্রেফতার করে। আজ (সোমবার) দুপুরের দিকে তাদের আদালতে তোলা হয়।
এর আগে এই মামলায় ৫ জনকে গ্রেফতার করা হয়। শনিবার রাতে পলিটেকনিক ছাত্রাবাস থেকে আটক ২৫ জনের মধ্যে থেকে তাদের শনাক্ত করে পুলিশ। এরা হলেন- পলিটেকনিক ইনস্টিটিউটের শিক্ষার্থী শাফি শাহরিয়ার (২৩), সোহেল রানা (২২), বাঁধন রায় (২০), আরিফুল ইসলাম (২৩) ও মেহদী হাসান রাব্বি (২১)।
