
# Αίσιο τέλος στην απίστευτη περιπέτεια Νεοζηλανδής στο Αιγαίο

Published at: **2019-11-03T13:10:30+00:00**

Author: **euronews **

Original: [euronews](https://gr.euronews.com/2019/11/03/aisio-telos-sthn-apisteyth-peripeteianeozhlandhs-sto-aigaio)

Σαράντα ναυτικά μίλια νοτιοδυτικά της Φολέγανδρου και 55 ναυτικά μίλια βόρεια του Ηρακλείου εντοπίστηκε εξαντλημένη αλλά καλά στην υγεία της, η 47χρονη επισκέπτρια από τη Νέα Ζηλανδία.
Τα ίχνη της είχαν χαθεί από την Παρασκευή 1η Νοεμβρίου, ενώ μετέβαινε για να ψωνίσει προμήθειες από κόλπο στην Φολέγανδρο, με το χωρίς μηχανή βοηθητικό σκάφος του ιστιοφόρου της. Όπως όλα δείχνουν, την παρέσυραν τα ρεύματα και βρέθηκε μεσοπέλαγα επί ώρες.
Για τον εντοπισμό της είχαν κινητοποιηθεί οι λιμενικές Αρχές Ίου, Φολέγανδρου, Μήλου, Νάξου και Θήρας, ενώ πραγματοποιούνταν έρευνες από περιπολικά σκάφη του λιμενικού καθώς και από ελικόπτερο του Πολεμικού Ναυτικού.
Λίγα λεπτά μετά τις δύο το μεσημέρι της Κυριακής, η 47χρονη έφτασε στο λιμάνι του Ηρακλείου. Κατέβηκε από το σκάφος του Λιμενικού με τα πόδια σε πολύ καλή κατάσταση,
Όπως δήλωσε ο λιμενάρχης Ηρακλείου Ευθύμης Δουβής, από την πρώτη στιγμή της εξαφάνισης στις έρευνες υπό τον συντονισμό του Ενιαίου Κέντρου Συντονισμού Έρευνας και Διάσωσης του Αρχηγείου του Λιμενικού Σώματος- Ελληνικής Ακτοφυλακής, συμμετείχαν τέσσερα περιπολικά σκάφη του Λιμενικού Σώματος και χερσαίες δυνάμεις από την Θήρα, την Ίο, τη Νάξο, τη Φολέγανδρο και τη Μήλο, τρία ιδιωτικά σκάφη καθώς και ελικόπτερο του Πολεμικού Ναυτικού, ενώ με το πρώτο φως της ημέρας, η τεράστια επιχείρηση εντάθηκε περαιτέρω με την συμμετοχή και σκαφών από τα Χανιά, το Ρέθυμνο και το Ηράκλειο.
«Τα σκάφη έσπευσαν σε συγκεκριμένες περιοχές έρευνας σύμφωνα με τη συστηματικότητα και τη μεθοδολογία που ακολουθείται από τα έμπειρα στελέχη του Κέντρου Επιχειρήσεων του Λιμενικού Σώματος και μετά από ώρες ερευνών εντοπίστηκε από το πλωτό του Λ.Σ 119 του Κεντρικού Λιμεναρχείου Ηρακλείου η αγνοούμενη η οποία επέβαινε στο μικρό φουσκωτό, σε απόσταση 55 ναυτικά μίλα βορειοδυτικά του Ηρακλείου, μια τεράστια απόσταση που δείχνει την ένταση της επιχείρησης έρευνας. Υπάρχει αίσια έκβαση στην επιχείρηση και αυτό δείχνει και την κατάρτιση και την εμπειρία που διαθέτουν τα πληρώματα του Λιμενικού Σώματος στα σκάφη, τα πλωτά και τα εναέρια. Ελπίζουμε πάντα όλες οι επιχειρήσεις να έχουν το ίδιο αίσιο τέλος» είπε ο κ. Δουβής.
Η γυναίκα λόγω της διαδικασίας που πρέπει να τηρηθεί, διακομίστηκε με ασθενοφόρο του ΕΚΑΒ στο Βενιζέλειο Νοσοκομείου Ηρακλείου για αξιολόγηση της κατάστασής της και τυχόν παροχή πρώτων βοηθειών, ενώ όπως δήλωσε ο λιμενάρχης Ηρακλείου, όταν την εντόπισε το πλωτό σκάφος, η ίδια πολύ συγκινημένη ευχαρίστησε τον κυβερνήτη και το υπόλοιπο πλήρωμα.
«Σε τέτοιες στιγμές, είναι αρκετή η συγκίνηση. Η γυναίκα μετά από τόσες ώρες ταλαιπωρίας, μετέφερε τις ευχαριστίες της στο πλήρωμα και τον κυβερνήτη. Αυτές είναι οι στιγμές ηθικής ικανοποίησης που μας γεμίζουν με θάρρος και φορτίζουν τις μπαταρίες μας, για την επόμενη επιχείρηση» συμπλήρωσε ο κ. Δουβής.
