
# پیش بینی فروش محصولات ایران خودرو و سایپا تا پایان سال جاری

Published at: **2019-11-04T10:41:00+00:00**

Author: ****

Original: [boursepress.ir](http://boursepress.ir/news/138409/%D9%BE%DB%8C%D8%B4-%D8%A8%DB%8C%D9%86%DB%8C-%D9%81%D8%B1%D9%88%D8%B4-%D9%85%D8%AD%D8%B5%D9%88%D9%84%D8%A7%D8%AA-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D9%88-%D8%B3%D8%A7%DB%8C%D9%BE%D8%A7-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%AC%D8%A7%D8%B1%DB%8C)


        با بررسی صورت‌های مالی ایران خودرو و سایپا ، میزان فروش محصولات این دو خودروساز به تفکیک تا پایان سال پیش بینی شد.
      
به گزارش پایگاه خبری بورس پرس به نقل از دنیای اقتصاد، بررسی صورت‌های مالی ایران خودرو و سایپا نشان می‌دهد این دو خودروساز تا پایان سال  حدود ۹۵۰ هزار دستگاه انواع محصول سواری را به فروش خواهند رساند . رقمی که در مقایسه با سال ۹۷ حکایت از افزایش حدودا ۱۹ درصدی دارد.
بر این اساس، خودروسازان در نیمه ابتدایی سال حدود ۳۷۲ هزار دستگاه محصول را به فروش رسانده‌اند. در حالی که رقم فروش آنها در نیمه دوم سال به مرز ۵۷۶ هزار دستگاه نزدیک خواهد شد. با این حساب، فروش دو خودروساز در نیمه دوم سال و نسبت به شش ماه نخست، ۲. ۵۵ درصد رشد را تجربه خواهد کرد.

        برآورد فروش محصولات ایران خودرو در سال ۹۸
      
در این بین، ایران خودرویی‌ها قرار است تا پایان سال ۴۳۱ هزار و ۲۷۸ دستگاه انواع محصول را به فروش برسانند. حال آنکه طی سال گذشته فروش آنها ۳۶۰ هزار و ۷۶۶ دستگاه بوده است. با این حساب، ایران‌خودرویی‌ها می‌خواهند در سال‌جاری فروش را ۷۰ هزار و ۵۱۲ دستگاه افزایش دهند که حکایت از رشد ۲۰ درصدی نسبت به سال ۹۷ دارد.
همچنین فروش آبی‌های جاده مخصوص در نیمه دوم سال و نسبت به شش ماه ابتدایی، ۱۲۰ هزار و ۲۲۸ دستگاه افزایش خواهد یافت که رشدی حدودا ۷۸ درصدی را نشان می‌دهد. در حالت تفکیکی بیشترین سهم فروش در بین محصولات ایران‌خودرو به گروه پژو اختصاص یافته و کمترین نیز نصیب سوزوکی گرند ویتارا شده است.
فروش محصولات پژویی ایران‌خودرو تا پایان سال‌جاری، ۲۸۸ هزار و ۵۳۲ دستگاه است که شامل مدل‌های ۲۰۶، ۲۰۷، ۴۰۵ و پارس می‌شود. با توجه به پیش‌بینی، فروش پژوهای ایران‌خودرو در مقایسه با سال ۹۷ حدود ۲۶ درصد رشد خواهد کرد. پس از خانواده پژو، سمند بیشترین فروش را طی سال‌جاری به خود اختصاص خواهد داد . چه آنکه ایران‌خودرویی‌ها پیش‌بینی کرده‌اند تا پایان سال ۵۵ هزار و ۱۷۱ دستگاه از این محصول را بفروشند.
فروش سمند در سال گذشته ۴۴‌هزار و ۶۰۸ دستگاه بوده بنابراین طبق برآورد صورت گرفته، فروش سال جاری حدود ۲۴ درصد افزایش خواهد یافت.  همچنین قرار است تا پایان سال ۴۱‌هزار و ۶۰۳ دستگاه دنا توسط ایران خودرو در بازار داخل به فروش برسد که معنای آن رشد ۴۰ درصدی در مقایسه با سال گذشته است.
ایران خودرویی‌ها در سال گذشته کمتر از ۳۰‌هزار دستگاه دنا فروخته بودند. طبق پیش‌بینی ایران‌خودرو در مدت مذکور ۱۱ هزار و ۹۵۲ دستگاه رانا به فروش خواهد رفت و این یعنی در مقایسه با سال گذشته بیش از ۲۲۷ درصد رشد فروش نصیب رانا می‌شود. ایران خودرویی‌ها در سال ۹۷ تنها سه هزار و ۶۶۰ دستگاه رانا فروخته بودند. این محصول طی سال جاری با رشد تیراژ مواجه شده و از همین رو فروش آن نیز بالا رفته است. ایران‌ خودرو برای دو محصول چینی هایما و دانگ فنگ پیش‌بینی متفاوتی از فروش طی سال‌جاری در مقایسه با سال ۹۷ ارائه کرده است.
این شرکت قرار است ۱۲ هزار و ۷۰۰ دستگاه هایما را تا پایان سال به فروش برساند که نشان از کاهش ۵۸۴ دستگاهی معادل ۵. ۴ درصدی نسبت به سال ۹۷ دارد. آبی‌های جاده مخصوص در سال گذشته ۱۳ هزار و ۲۸۴ دستگاه هایما را به فروش رسانده بودند. از سوی دیگر فروش دانگ فنگ در مقایسه با ۹۷ ریزش قابل توجهی خواهد داشت.
ایران خودرو در سال گذشته ۱۷ هزار و ۸۷۳ دستگاه دانگ فنگ را به فروش رسانده بود. حال آنکه طی سال جاری تعداد فروش این محصول به ۱۰ هزار و ۱۰۰ دستگاه خواهد رسید. این کاهش هفت هزار و ۷۷۳ دستگاهی، افت حدودا ۴۴ درصدی را برای فروش دانگ‌فنگ به دنبال خواهد داشت. ایران خودرو طی شهریور و مهر حتی یک دستگاه دانگ‌فنگ نیز تولید نکرده و باید منتظر ماند و دید آیا این موضوع به معنای توقف تولید کامل این خودروی چینی است یا دانگ فنگ دوباره باز خواهد گشت؟
ایران‌ خودرویی‌ ها برای دو محصول سوزوکی گرند ویتارا و تندر-۹۰ پیش‌بینی فروش بسیار اندکی داشتند. تولید تندر-۹۰ در ایران خودرو رو به اتمام است و مونتاژ سوزوکی گرند ویتارا نیز صفر شده با این حال برای این دو محصول طی نیمه دوم سال، فروشی اندک لحاظ شده است. بر این اساس، قرار است شش دستگاه سوزوکی گرند ویتارا و ۹۴ دستگاه تندر-۹۰ به فروش برسد.
ایران‌ خودرو در سال گذشته ۱۲ هزار و ۴۳۱ دستگاه تندر-۹۰ را به فروش رسانده بود، اما فروش سال جاری به هزار و ۷۰۰ دستگاه خواهد رسید. با این حساب، فروش تندر-۹۰ در مقایسه با ۹۷، بیش از ۸۶ درصد نزول خواهد کرد. همچنین تا پایان سال ۱۲۰ دستگاه سوزوکی گرند ویتارا به فروش خواهد رفت که این به معنای افت بیش از ۹۶ درصدی فروش این شاسی بلند ژاپنی در سال جاری و نسبت به ۹۷ است. 

        برآورد فروش محصولات سایپا در سال ۹۸
      
سایپایی‌ها قرار است تا پایان سال ۵۱۵ هزار و ۶۱۴ دستگاه انواع محصول را به فروش برسانند که این رقم نسبت به سال گذشته افزایشی ۷۹ هزار و ۱۹۰ دستگاهی معادل حدودا ۲. ۱۸ درصد را نشان می‌دهد. این خودروساز برای محصول جدید یعنی رهام، پیش‌بینی فروش ارائه نکرده بنابراین احتمالا این محصول طی سال‌جاری روانه بازار نخواهد شد. 
در بین دیگر محصولات، پراید بیشترین تعداد فروش را طی سال جاری خواهد داشت، خودرویی که قرار است تا پایان تیر سال آینده از رده تولید خارج شود. طبق پیش‌بینی، ۲۹۲ هزار و ۱۱۰ دستگاه پراید به فروش خواهد رفت که نسبت به سال گذشته، بیش از ۵۶ درصد رشد می‌کند.  تیبا نیز با رشد فروش در مقایسه با سال ۹۷ مواجه خواهد شد. سال جاری ۲۱۰ هزار و ۸۲۷ دستگاه تیبا به فروش خواهد رفت که در مقایسه با سال گذشته بیش از ۵۴ درصد رشد حاصل خواهد کرد. سال گذشته ۱۳۶ هزار و ۹۳۹ دستگاه تیبا توسط سایپا در بازار داخل فروخته شد.
سایپا چند محصول مونتاژی را نیز در خطوط تولید خود دارد که برآورد این شرکت نشان می‌دهد فروش آنها در مقایسه با سال گذشته کاهشی خواهد بود. در این بین، قرار است تا پایان سال تنها دو هزار و ۱۵ دستگاه سراتو فروخته شود که این عدد نشان می‌دهد فروش این مونتاژی کره‌ای سایپا در مقایسه با سال ۹۷ افت خواهد کرد.
نارنجی‌های جاده مخصوص در سال گذشته ۱۵ هزار و ۱۴ دستگاه سراتو فروخته بودند بنابراین فروش این محصول نسبت به ۹۷، حدود ۸۷ درصد ریزش خواهد داشت. آریو مونتاژی دیگر سایپا نیز فروشی دو هزار و ۳۲۸ دستگاهی طی سال‌جاری خواهد داشت که نسبت به سال گذشته افت می‌کند. سایپا طی سال ۹۷ حدود ۹هزار دستگاه آریو فروخته بود بنابراین فروش این محصول چینی طی سال جاری ۷۵ درصد افت را تجربه می‌کند.
سایپایی‌ها طی مهر ماه مونتاژ آریو را از سر گرفته‌، هرچند مشخص نیست این محصول چینی ماندگار خواهد شد یا تولید آن دوباره متوقف می‌شود. سایپا پیش‌بینی کرده تا پایان سال فقط چهار هزار و ۵۱۸ دستگاه چانگان به فروش خواهد رساند. بر این اساس، فروش این محصول چینی نسبت به سال گذشته حدود ۶۱ درصد افت می‌کند.
این خودروساز طی سال گذشته حدود ۱۱ هزار و ۴۰۰ دستگاه از این محصول چینی را به فروش رسانده بودند. چانگان فعلا در خطوط تولید سایپا حضور دارد، اما مشخص نیست تولید آن ادامه خواهد داشت یا به دلیل تحریم و نبود قطعات، حذف می‌شود. 
اما برآورد فروش پارس‌خودرو طی سال‌جاری در مورد رنو و برلیانس، عدد صفر را نشان می‌دهد. در این بین برلیانس پس از وقفه‌ای نسبتا طولانی دوباره میهمان پارس خودرو شده اما مشخص نیست مونتاژ آن ادامه خواهد یافت یا این محصول نیز به سرنوشت حذفی‌های بعد از تحریم دچار می‌شود. این در حالی است که محصولات رنو بطور قطعی با پارس خودرو وداع کرده و تا وقتی تحریم‌ها برقرار باشند، امیدی به بازگشت آنها نیست.
انتهای پیام
