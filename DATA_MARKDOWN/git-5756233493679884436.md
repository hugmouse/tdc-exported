
# تظاهرات جدید در بغداد و تلاش نیروهای امنیتی برای متفرق کردن تظاهرکنندگان

Published at: **2019-11-06T13:09:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620206/%D8%AA%D8%B8%D8%A7%D9%87%D8%B1%D8%A7%D8%AA-%D8%AC%D8%AF%DB%8C%D8%AF-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AA%D9%84%D8%A7%D8%B4-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A8%D8%B1%D8%A7%DB%8C-%D9%85%D8%AA%D9%81%D8%B1%D9%82-%DA%A9%D8%B1%D8%AF%D9%86-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86)


        نیروهای امنیتی عراق امروز (چهارشنبه) در کنار پلی در بغداد اقدام به شلیک تیر هوایی برای متفرق کردن تظاهرکنندگان کردند.
      

        آفتاب‌‌نیوز :
      
یک منبع امنیتی به شبکه سومریه نیوز گفت، نیروهای امنیتی اقدام به متفرق کردن تظاهرکنندگان بین دو پل الشهدا و الاحرار در مرکز بغداد کردند.
این منبع اظهار کرد، صدها شهروند امروز بین دو پل الشهدا و الاحرار تظاهرات کردند و نیروهای امنیتی عراق به منظور متفرق کردن آنها به گاز اشک آور متوسل شدند.
گفته می‌شود ۲۰ عراقی در پی شلیک گاز اشک آور و گلوله در خیابان الرشید در بغداد زخمی شدند.
سطح تظاهرات که شامل تعقیب و گریز بین تظاهرکنندگان و نیروهای امنیتی در نزدیکی پل الشهدا در بغداد بود گسترش یافته است.
معترضان بعد از ظهر سه شنبه با ادامه حضور هزاران تن در اعتراضات ضد دولتی این پل را بستند.
این در حالی است که فرمانده عملیات بغداد از لغو ممنوعیت آمد و شد شبانه در پایتخت از روز سه شنبه خبر داده بود؛ ممنوعیت آمد و شدی که از ۲۸ اکتبر از ساعت ۱۲ شب تا شش صبح به وقت محلی اجرایی شد.
اما همچنان اینترنت برای دومین روز متوالی مسدود است و هیچ طرف رسمی توضیحی بابت این قضیه نداده است.
خدمات اینترنت به طور غیرمنتظره و بدون اطلاع قبلی به شهروندان به استثنای اقلیم کردستان عراق قطع شد.
همچنین آمریکا امروز، چهارشنبه از دولت عراق خواست هرچه سریع‌تر خواسته‌های شهروندان عراقی برای انجام اصلاحات را برآورده کند.
در عین حال شبکه‌های اجتماعی نوار ویدیویی را منتشر کردند که تظاهرکنندگان عراقی را نشان می‌داد که پرچم بزرگ عراق را در میدان التظاهر و خیابان‌های کربلا در دست دارند.
طول پرچم بیش از ۱۰۰ متر و عرض آن پنج متر است. تظاهرکنندگان حامل این پرچم می‌گویند، این کار را با هدف نشان دادن جنبه مسالمت‌آمیز بودن تظاهرات‌ها انجام می‌دهند و اینکه تظاهرکننده عراقی منافع کشور را فراتر از همه چه قرار دهد.
