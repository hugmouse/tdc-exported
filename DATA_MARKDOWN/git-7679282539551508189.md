
# Facebook job offer: आईआईआईटी दिल्ली की छात्रा को फेसबुक से 1.45 करोड़ का पैकेज

Published at: **2019-11-06T07:21:20+00:00**

Author: **वरिष्ठ संवाददाता,नई दिल्ली,**

Original: [https://www.livehindustan.com](https://www.livehindustan.com/career/story-facebook-job-offer-iiit-delhi-students-got-1-45-crore-package-job-offer-from-facebook-2834631.html)

 इंद्रप्रस्थ सूचना प्रौद्योगिकी संस्थान (आईआईआईटी) दिल्ली में हुए कैंपस प्लेसमेंट में इस बार रिकार्ड छात्रों को प्लेसमेंट मिला है, जिसमें फेसबुक की तरफ से सालाना 1.45 करोड़ सालाना का पैकेज का प्रस्ताव सबसे अधिक है। फेसबुक की तरफ से यह प्रस्ताव कंप्यूटर विज्ञान से इंजीनियरिंग कर रही एक छात्रा को दिया गया है। आईआईआईटी दिल्ली में किसी भी इंजीनियर छात्रा को मिला ये अब तक सबसे अधिक सालाना वेतन वाला प्रस्ताव है।
आईआईआईटी दिल्ली से मिली जानकारी के अनुसार शैक्षणिक सत्र 2019-20 में स्नातक करने वाले छात्रों के लिए प्लेसमेंट अभियान का आयोजन किया गया था। जिसमें गूगल, माइक्रोसॉफ्ट और अमेजन जैसी कंपनियां शामिल हुई है। इस अभियान में कुल 562 छात्रों को नौकरी का प्रस्ताव मिला है। जिसमें 310 छात्रों को पूर्णकालिक नौकरी तो 252 छात्रों को इंटर्नशिप का प्रस्ताव शामिल है।
इसमें फेसबुक की तरफ से मिला प्रस्ताव सबसे अधिक है, जबकि इसके अलावा अन्य दो छात्रों को 43 लाख और 33 लाख रुपये वेतन का प्रस्ताव कंपनियों की तरफ से मिला है। आईआईआईटी दिल्ली के एक अधिकारी के अनुसार दिसंबर में प्लेसमेंट अभियान का दूसरा चरण आयोजित होना है।  जिसमें अंतरराष्ट्रीय और राष्ट्रीय कंपनियां शामिल होगी।
