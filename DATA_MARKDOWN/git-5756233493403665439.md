
# حقه جدید آمریکا علیه ایران به روایت یک مقام بلندپایه سپاه/تحمیل شکست‌های راهبردی به آمریکا در گام دوم انقلاب

Published at: **2019-11-04T12:57:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619841/%D8%AD%D9%82%D9%87-%D8%AC%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%B1%D9%88%D8%A7%DB%8C%D8%AA-%DB%8C%DA%A9-%D9%85%D9%82%D8%A7%D9%85-%D8%A8%D9%84%D9%86%D8%AF%D9%BE%D8%A7%DB%8C%D9%87-%D8%B3%D9%BE%D8%A7%D9%87%D8%AA%D8%AD%D9%85%DB%8C%D9%84-%D8%B4%DA%A9%D8%B3%D8%AA%E2%80%8C%D9%87%D8%A7%DB%8C-%D8%B1%D8%A7%D9%87%D8%A8%D8%B1%D8%AF%DB%8C-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8)


        دبیر مجمع تشخیص مصلحت نظام گفت: انتظار رئیس جمهور آمریکا مبنی بر اینکه مسئولان کشورمان با آنها مذاکره کنند، سرابی بیش نیست.
      

        آفتاب‌‌نیوز :
      
محسن رضایی دبیر مجمع تشخیص مصلحت نظام امروز در حاشیه راهپیمایی ۱۳ آبان در جمع خبرنگاران گفت: امروز را یک روز تاریخی می دانیم و مبارزه با استکبار را تا بیرون راندن آمریکا از منطقه و خنثی کردن اثر دخالت های آنها در منطفه ادامه می‌دهیم.
وی در خصوص اعمال تحریم ها از سوی آمریکا علیه ملت ایران نیز گفت: ایران به هیچ وجه از این تحریم ها نمی ترسد و سخت تر از این تحریم ها را ملت ایران در این ۴۰ سال اخیر تجربه کرده است، انتظار رئیس جمهور آمریکا هم مبنی بر اینکه مسئولان کشورمان با آنها مذاکره کنند، سرابی بیش نیست.

        تسخیر لانه جاسوسی تمام معادلات دشمن را بر هم زد
      
سردار محمدحسین سپهر، امروز (دوشنبه) در جمع راهپیمایان اصفهانی روز ۱۳ آبان در میدان امام حسین(ع) این شهر، اظهار کرد: به شهیدان انقلاب، دفاع مقدس و مدافعان حرم درود می‌فرستیم. اصفهان نشان افتخار ایران است، امروز سالگرد مقاومت و مبارزه دانش آموزان ایران اسلامی در ۱۳ آبان سال ۱۳۵۷ است. دانش‌آموزانی که برای اعتراض به تبعید امام راحل در سال ۱۳۴۳ در دانشگاه تهران تظاهرات کردند و قریب به ۶۰ شهید در این روز تقدیم انقلاب اسلامی شد.
وی افزود: نقش دانش آموزان در سال بعد در ۱۳ آبان سال ۱۳۵۸ در دانشگاه مبارزه با آمریکا با تسخیر لانه جاسوسی به نمایش درآمد و بار دیگر نفرت خود را از دشمنان اعلام داشتند. اگر لانه جاسوسی را دانشجویان به تسخیر در نمی‌آوردند تجربه انقلاب‌های مردمی در کشورهای دنیا با کودتاهای آمریکایی آن حکومت‌ها ساقط می‌شد.
بنابر گزارش ایسنا، جانشین رئیس سازمان بسیج مستضعفین کشور، با بیان اینکه هوشمندی و ذکاوت دانشجویان در تسخیر لانه جاسوسی تمام معادلات دشمن را بر هم زد و انقلاب دوم را رقم زد، گفت: امام راحل فرمودند "محکم بایستید که خوب جایی را گرفتید." امروز چهلمین سال شکست‌های آمریکا را جشن می‌گیریم. آمریکا بعد از جنگ جهانی دوم بیشترین جنایات را علیه ایران کرد. حمایت از رژیم منحوس پهلوی از جمله کارهای اشتباه این کشور بود.
جانشین رئیس سازمان بسیج مستضعفین کشور، گفت: امروز آمریکایی‌ها اعتراف می‌کنند که سقوط آنان در پیش است. یکی از اساتید مشهور آمریکا می‌گوید سقوط آمریکا اتفاق افتاده است. ریشه سقوط آمریکا در ثروت بدون کار و تجارت بدون اخلاق و علم بدون انسانیت است. یک استاد مورخ آمریکایی می‌گوید بزرگترین عامل سقوط آمریکا نظامی‌گری آن است.

        ملت ایران در گام دوم انقلاب شکست های راهبردی را نصیب آمریکا می کند
      
همچنین مهر نوشت؛
سردار یدالله جوانی پیش از ظهر دوشنبه در مراسم یوم الله ۱۳ آبان امسال در جمع مردم کرج که روز ملی مبارزه با استکبار جهانی، روز دانش آموز و روز پرافتخار ملت ایران است، اظهار کرد: وحدت، انسجام و یکپارچگی را امروز در شهر کرج و در میان تمامی مسئولان و اقشار جامعه شاهد هستیم که همگی برای پاسداشت یکروز باشکوه جمع شده اند.
معاون سیاسی سپاه پاسداران انقلاب اسلامی گفت: مدال های افتخار ملت ایران بسیار فراوان است، استکبار ستیزی و ایستادگی در برابر زورگویان و قلدران یکی از افتخارات ملت ایران است. ملت ایران چهل سال از دوران استکبار ستیزی را گذرانده و هر سال مراسم‌ یوم الله ۱۳ آبان باشکوهتر از سال قبل برگزار می شود. امرور جهانیان نظارگره ایران هستند و در بیش از هزار شهر مردان، زنان و جوانان خالق حماسه های توصیف ناپذیر هستند.
سردار جوانی گفت: امروز فرهنگ مقاومت و ستیز با استکبار در سرزمین سلطه گران نیز قابل مشاهده است، درود خدا بر ملت ایران که طبق فرامین مولایمان امام علی(ع) به رغم فشارها، تهدیدها و سنگ اندازی ها نه تنها در این راه خسته نشده اند بلکه بر مقاومت خود افزوده و الگویی برای عدالت خواهان و آنهایی شده اند که مبارزه با استکبار را خواهان هستند.
معاون سیاسی سپاه پاسداران انقلاب اسلامی گفت: دنیا بداند ملت ایران راه عبودیت، بندگی و تبعیت از پیامبر و اولیای الهی و ولی فقیه را انتخاب کرده و در این مسیر لحظه ای دچار تردید نمی شود، ملت ایران به راه خود ایمان دارد و با تمام وجود آن را راه خدا می داند.
وی گفت: حقه جدید آمریکایی ها تحریم ها و فشارهای حداکثری برای کشاندن ایران پای میز مذاکره است، ما با این نیرنگ و روحیه فشارهای آمریکا آشنا هستیم، آمریکا تحریم حقوق بشر، تحریم موشکی و هسته ای علیه ایران دارد تا راه های نفوذ بر کشورمان را هموار کنند اما ما رهبری با بصیرت داریم.
معاون سیاسی سپاه پاسدادان انقلاب اسلامی توضیح داد: آنچه در کارنامه ایران در چهل سال گذشته است سراسر افتخار است، رهبر انقلاب بر این اساس در گام دوم ملت ایران از جمله جوانان را دعوت کرده اند تا به زیرکشیدن قدرت آمریکا را شاهد باشیم، ملت ایران در گام دوم انقلاب شکست های راهبردی را نصیب آمریکا می کند.
