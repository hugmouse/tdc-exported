
# Σε πρώτο πλάνο ο άνθρωπος για τη νέα δημοτική αρχή

Published at: **2019-11-07T09:30:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425307/se-prwto-plano-o-anthrwpos-gia-th-nea-dhmotikh-arxh)


        Εκατοντάδες είναι οι συμπολίτες μας που έγιναν αποδέκτες των υπηρεσιών που παρέχει η Διεύθυνση Κοινωνικής Πολιτικής και Υγείας του Δήμου της Ρόδου, αυτές τις πρώτες πενήντα ημέρες της νέας δημοτικής θητείας, ανάμεσά τους και είκοσι νοικοκυριά που δεν είχαν στέγη, όπως καταγράφηκε στον απολογισμό που έκανε για αυτό το χρονικό διάστημα και τον οποίο παρουσίασε χθες, αναλυτικά, ο Αντιδήμαρχος Δημόσιας Υγείας και Κοινωνικής Πολιτικής, κ. Γιώργος Τριάντος.
      
Με τίτλο «τις τελευταίες πενήντα ημέρες…» και τη βοήθεια προτζέκτορα, ο Αντιδήμαρχος, μαζί με στελέχη της υπηρεσίας, χθες το μεσημέρι, προέβη στην παρουσίαση συγκεριμένων στοιχείων για τους συμπολίτες μας που έκαναν χρήση των υπηρεσιών κοινωνική μέριμνας και πρόνοιας που παρέχει ο Δήμος της Ρόδου και οι αριθμοί καταδεικνύουν ότι πίσω από τη Ρόδο της ευμάρειας υπάρχει μία «άλλη» η οποία έχει ανάγκη μεγάλης στήριξης, σε κάποιες περιπτώσεις ακόμη και για τα απολύτως βασικά. Αναλυτικά:
Οι πρώτες διαπιστώσειςΚαταρχήν, ο κ. Τριάντος θέλησε να ξεκαθαρίσει δεν ήρθαν για ν’ απαξιώσουν ή να ανακαλύψουν τον τροχό. Απεναντίας, πιστεύουν ότι απαιτείται οργάνωση, χρηστή διοίκηση, εξωστρέφεια και κυρίως αξιοποίηση των ανθρώπινων και οικονομικών πόρων.
Είναι αλήθεια-συνέχισε-ότι στα κοινωνικά θέματα βρήκαν δομές και υπηρεσίες. Εξάλλου, όλοι το ξέρουμε ότι ο Δήμος μας, εδώ και πολλά χρόνια, ήταν πάντα πρωτοπόρος στα θέματα αλληλεγγύης. Όμως, όπως τόνισε, χρειάζονται να γίνουν ακόμη πολλά, γιατί οι ανθρώπινες ανάγκες δεν σταματούν ποτέ, με κύριο ζητούμενο την καλυτέρευση της ποιότητας ζωής.
«Χρειάζονται τομές», είπε ο Αντιδήμαρχος, χρειάζεται εμπλουτισμός και αναβάθμιση των προνοιακών δομών και κατά συνέπεια και των υπηρεσιών που προσφέρουν, προκειμένου να καλυφθούν οι νέες απαιτήσεις. «Και πάνω από όλα χρειάζεται επικοινωνία με την κοινωνία, με τον άνθρωπο, που πιστέψτε με, πολλές φορές δεν γνωρίζει που πρέπει να απευθυνθεί», είπε.
Στο πλαίσιο αυτό, μάλιστα, το πρώτο πράγμα που δημιούργησαν είναι ο Οδηγός Κοινωνικής πολιτικής της Διεύθυνσης Κοινωνικής Πολιτικής και Υγείας που θεωρούν ότι θα αποτελέσει ένα χρηστικό εργαλείο για όλους, γιατί συνοπτικά και μαζεμένα μπορεί κανείς να δει τις υπηρεσίες που προσφέρονται από την κοινωνική υπηρεσία, αλλά και τα δικαιολογητικά που απαιτούνται για τα 18 διαφορετικά επιδόματα που παρέχει. Ο Οδηγός σε λίγες μέρες θα αναρτηθεί και στην Ιστοσελίδα του δήμου ώστε ο καθένας να έχει πρόσβαση σε αυτόν.

        Οι υπηρεσίες σε αριθμούς
        
        Στη συνέχεια, ο κ. Τριάντος ανέφερε ότι από το Τμήμα Κοινωνικής Πρόνοιας και το Κέντρο Κοινότητας της Διεύθυνσης, τις τελευταίες 50 μέρες, εξυπηρετήθηκαν 1.761 άτομα. Επιπλέον, μοιράστηκαν σε 850 περίπου ωφελούμενους του ΚΕΑ δυο φορές τρόφιμα από το πρόγραμμα ΤΕΒΑ και μια φορά, με την έναρξη της σχολικής χρονιάς, σχολικά είδη (γραφική ύλη, σχολικές τσάντες και αθλητικές φόρμες) σε 300 περίπου παιδιά. Διανομές πραγματοποιήσαμε και στη Σύμη, που είναι εταίρος του Δήμου στο πρόγραμμα του ΤΕΒΑ.Συνολικά πραγματοποιήθηκαν 11 έρευνες και βεβαιώσεις αστεγίας, 10 συνεδρίες ψυχολογικής στήριξης, 3 κοινωνικής στήριξης και 70 αποφάσεις δωρεάν φαρμακευτικής περίθαλψης ανασφαλίστου. Επίσης, ολοκληρώσαμε την εργασιακή συμβουλευτική στο πλαίσιο υλοποίησης του Πιλοτικού Προγράμματος Διασύνδεσης Ωφελουμένων του Κ.Ε.Α. με υπηρεσίες ενεργοποίησης και συγκεκριμένα με την διασύνδεσή τους με την τοπική υπηρεσία του ΟΑΕΔ.
      
Νέες δομέςΣτο Δημοτικό Συμβούλιο κατέθεσαν σχετική πρόταση και έτσι ξεκίνησαν και επίσημα την επέκταση των Δομών του Κέντρου Κοινότητας, του οποίου ο προϋπολογισμός έφτασε στο 1.850.000€ έως το 2023. Στα μέσα της νέας χρονιάς θα λειτουργήσουν τρεις νέες Δομές, με 7 νέες προσλήψεις μέσω ΑΣΕΠ.
Συγκεκριμένα:
1. Το Κέντρο Στήριξης Οικογένειας (ΚΣΟΙ) για την υποστήριξη των οικογενειών, που αντιμετωπίζουν πρόβλημα (κακοποίηση, δυσαρμονία σχέσεων γονέων-παιδιών, προβλήματα προσαρμογής των παιδιών στο σχολικό περιβάλλον και τη μαθησιακή διαδικασία κ.λπ.), συμβάλλοντας με τον τρόπο αυτό στην πρόληψη της ιδρυματοποίησης και επιδρώντας θετικά στην αντιμετώπιση της υπογεννητικότητας Θα προσλάβουν έναν κοινωνικό λειτουργό και έναν παιδοψυχολόγο και ελλείψει αυτού έναν ψυχολόγο.
2. Θα υλοποιήσουν το Ολοκληρωμένο σύστημα Πρωτοβάθμιας Φροντίδας για Ηλικιωμένους (Ο.Φ.ΗΛΙ.) για τις τρεις μορφές φροντίδας (ΚΑΠΗ, ΚΗΦΗ, Βοήθεια στο Σπίτι) των ατόμων της τρίτης και τέταρτης ηλικίας που υπάρχουν σήμερα μέσω της πρόληψης ενός κοινωνικού λειτουργού κι ενός ψυχολόγου. 3. Τέλος, θα λειτουργήσουν Δομή Επαγγελματικής Συμβουλευτικής και Ενδυνάμωσης Ευάλωτων Κοινωνικών Ομάδων για να μπορέσουν να υλοποιήσουν ολοκληρωμένες δράσεις/παρεμβάσεις για ευπαθείς ομάδες (συμβουλευτική, mentoring, επαγγελματικός προσανατολισμός, απασχόληση, κατάρτιση, ευαισθητοποίηση, δημοσιότητα κ.λπ.). Στόχος, η προώθηση της ισότητας των ευκαιριών και της ενεργής συμμετοχής μέσω της απασχολησιμότητας. Στη δομή θα προσλάβουν έναν κοινωνιολόγο, έναν λογιστή και ένα νηπιαγωγό Ειδικής Αγωγής.
Μέριμνα για τους άστεγουςΕπίσης, έφτιαξαν ένα σποτάκι για το πρόγραμμα «Στέγαση και Εργασία για αστέγους»-ο Δήμος της Ρόδου είναι ο δεύτερος στην Ελλάδα που το υλοποιεί- το οποίο σε λίγες μέρες θα αρχίσει να προβάλλεται στον τηλεοπτικό σταθμό Θάρρι. Το «Στέγαση» είναι ένα σπουδαίο πρόγραμμα που έδωσε την ευκαιρία σε 20 άστεγα νοικοκυριά να επιλύσουν το στεγαστικό τους πρόβλημα, να ενδυναμωθούν και να ενταχθούν ομαλά ξανά στον κοινωνικό ιστό.
Σημειώνεται ότι το πρόγραμμα αυτό προβλέπει επιχορήγηση όσο αφορά στην κατοικία, το ενοίκιο, τους λογαριασμούς, την επίπλωση της κατοικίας (σ.σ. τα απαραίτητα είδη) και την ενίσχυσή των συμπολιτών μας αυτών ώστε να μπορέσουν να ξεκινήσουν μία δική τους μικρή επιχείρηση. Όπως είπε ο Αντιδήμαρχος, πρόκειται για ένα πολύ καλό πρόγραμμα και στόχος τους είναι να το συνεχίσουν και να το επεκτείνουν.
Για την τρίτη ηλικίαΚαταρχήν, στο πλαίσιο της Παγκόσμιας Ημέρας Τρίτης ηλικίας πραγματοποίησαν εκδρομή στη Χάλκη (σ.σ. ο Αντιδήμαρχος ευχαρίστησε τον κ. Γιώργο Σπανό και τη Dodekanisos Seaways). Παράλληλα, τα ΚΑΠΗ του Δήμου συνεχίζουν τα 20 διαφορετικά προγράμματά τους, Το ΚΗΦΗ με τους 15 ωφελούμενους, πραγματοποίησε ημερήσια εκδρομή στο νησί, φιλοξένησε τους μαθητές του νηπιαγωγείου Κοσκινού με τους οποίους συναναστράφηκαν οι ηλικιωμένοι, συνεχίστηκαν οι δημιουργικές κατασκευές, οι ομιλίες και οι καθημερινές νοσηλευτικές φροντίδες.
Στις 50 μέρες αυτές μέρες το πρόγραμμα «Βοήθεια στο σπίτι» στους 450 ωφελούμενους του πρόσφερε: 435 ατομικές συνεδρίες, 993 υπηρεσίες νοσηλευτικής φροντίδας, 704 συνοδείες/διαμεσολαβήσεις με φορείς, 415 μετακινήσεις, 1079 κοινωνικές συναναστροφές, 218 αγορές ειδών πρώτης ανάγκης, 326 υπηρεσίες υγιεινής και καθαριότητας οικίας και 154 ενημερώσεις για παροχές που δικαιούνται. Ακόμη, κατέθεσαν πρόταση στο δ.σ. για την πρόσληψη στο άμεσο μέλλον ενός γιατρού παθολόγου και ενός φυσικοθεραπευτή, προκειμένου να εμπλουτίσουν τις προσφερόμενες υπηρεσίες. Επίσης, μέσα στο Νοέμβριο, δρομολογούν την διοργάνωση 8 ημερίδων στο πλαίσιο του Εθνικού Προγράμματος Πρόληψης και Προαγωγή των Ηλικιωμένων Ατόμων Ηπιόνη του Υπουργείου Υγείας. Συγκεκριμένα θα επισκεφτούν τα ΚΗΦΗ, τα ΚΑΠΗ, το Ασκληπειό, τις Καλυθιές, τον Έμπωνα, την Κρεμαστή, την Ιαλυσό και τα Αφάντου.
Για την ταφή απόρωνΣε ένα «ευαίσθητο» πρόβλημα αναφέρθηκε στη συνέχεια ο Αντιδήμαρχος, το οποίο αφορά στην ταφή των οικονομικά αδύναμων και των αστέγων συμπολιτών μας, μια και στο παρελθόν, σε εξαιρετικές περιπτώσεις, υπήρξαν περιστατικά που παρέμειναν για αρκετές ημέρες στο νοσοκομείο αφού και μετά θάνατο ήταν μόνοι. Όπως έκανε γνωστό, λοιπόν, μερίμνησαν και το πέρασαν από το δ.σ., για αυτές τις πολύ σπάνιες και ειδικές περιπτώσεις, να θάβονται με έξοδα από ίδιους πόρους του Δήμου.
Κοινωνία των πολιτώνΣτο σχεδιασμό τους εντάσσεται, ακόμη, και ένα άνοιγμα προς την Κοινωνία των Πολιτών. Όπως είπε ο κ. Τριάντος, σκοπός τους είναι να επεκτείνουν και σε άλλες δράσεις την Κοινωνική Σύμπραξη της Περιφερειακής Ενότητας Ρόδου, προκειμένου να υποστηρίξουν τα μικρά νησιά σε θέματα κοινωνικής πολιτικής τα οποία στερούνται δομών. Ακόμα, επιθυμούν να επεκτείνουν το Δίκτυο Κοινωνικής Αλληλεγγύης σε ολόκληρο το νησί. Όπως επίσης, να αξιοποιήσουν την ακίνητη περιουσία προς όφελος των δημοτών.
Για τον ΔΟΠΚάνοντας και τον απολογισμό των δράσεων του ΔΟΠ αυτές τις πενήντα πρώτες ημέρες, ο Αντιδήμαρχος ανέφερε, μεταξύ άλλων, δέχθηκαν 17 αιτήσεις οικονομικά αδυνάτων συμπολιτών μας, αφού συνεχώς κατατίθενται αιτήματα για έκτακτη οικονομική ενίσχυση και επιδόματα. Καθημερινά συνεχίζεται η χορήγηση συσσιτίου σε 146 οικονομικά αδύναμους συμπολίτες μας, που είναι επί δύο μερίδες την ημέρα, όπως επίσης έγιναν 9 καινούργιες αιτήσεις για το συσσίτιο και επανέλεγχος 26 καινούργιων. Ακόμη, έκαναν τρεις κοινωνικές έρευνες, συγκέντρωση τροφίμων για το πρόγραμμα σίτισης από 18 δωρητές, συνεργάστηκαν με το παράρτημα του Ερυθρού Σταυρού και δόθηκαν σχολικά είδη, ιματισμός και τρόφιμα σε 17 οικογένειες που εξυπηρετούνται από την κοινωνική υπηρεσία. Επίσης, ο ΔΟΠ ανταποκρίθηκε στο αίτημα του Κεντρικού Λιμεναρχείου Ρόδου για την παροχή γευμάτων στους μετανάστες και τους πρόσφυγες που φιλοξενούνται εκεί.
Παράλληλα, το Τμήμα Υγειονομικών Υπηρεσιών συνεχίζει τη λειτουργία των έξι δημοτικών ιατρείων από τα οποία εξυπηρετήθηκαν στο διάστημα αυτό 1900 άτομα.Στο Τμήμα προσχολικής αγωγής έχουν δύο σταθμούς, ο ένας είναι ο γνωστός της Καβαρινού και ο άλλος είναι στο κοινωνικό προσχολικό κέντρο Αγίων Αποστόλων που φιλοξενούνται γύρω στα 40 παιδιά και 16 νήπια αντίστοιχα. Στο Κέντρο συμβουλευτικών υπηρεσιών παιδιών και εφήβων στελεχωμένο με επιστημονική υπηρεσία, πραγματοποιήθηκαν 320 συνεδρίες, ενημερωτικές ομιλίες σε παιδικούς σταθμούς, νηπιαγωγεία και σχολεία από ψυχολόγους. Τέλος συνεχίστηκε η πράξη-παροχής συσσιτίου και κοινωνικού φαρμακείου.
Ακόμη, ένα πρόβλημα με το οποίο ασχολήθηκαν είναι το θέμα των οικογενειών με παιδιά ΑμΕΑ, που χρειάστηκε πολλές φορές να μετακινηθούν εκτός Ρόδου για να πάρουν τα πιστοποιητικά και τα υπόλοιπα δικαιολογητικά. Σύμφωνα με τον κ. Τριάντο, ήδη μέσα στον καινούργιο σχεδιασμό και τις νέες προσλήψεις, ως Διεύθυνση, φρόντισαν ώστε να υπάρχει ειδικότητα ενός παιδοψυχολόγου ή ελλείψει αυτού ενός αναπτυξιολόγου που είναι υπεύθυνοι για να δίνουν αυτές τις βεβαιώσεις ώστε πλέον να μη χρειάζεται να μεταβαίνουν στην Αθήνα γι’ αυτές τις υποθέσεις ενώ ανάλογη κίνηση έχει γίνει και από τις Σχολικές Επιτροπές και το κενό αυτό θα καλυφθεί.
Αναφέρθηκε επίσης και στο πρόβλημα που αντιμετώπισαν με το κοινωνικό φαρμακείο το οποίο δεν λειτουργεί εδώ και κάποιες μέρες. Πράγματι, είπε ο Αντιδήμαρχος, υπήρξε διακοπή ρεύματος αφού το πρόβλημα είναι σύνθετο και τώρα βρίσκονται στην επίλυσή του. Όπως εξήγησε, το οίκημα δεν ανήκει στον Δήμο αλλά στον πρώην Οργανισμό Εργατικής Κατοικίας που το είχε παραχωρήσει ωστόσο η σύμβαση αυτή είχε λήξει. Τον Απρίλιο αποφασίστηκε να μετακομίσει στο νέο Ροδίνι αλλά αποδείχθηκε ότι το κτίριο δεν άνηκε στον Δήμο με αποτέλεσμα να γίνει διακοπή ρεύματος από τον ΔΕΔΔΗΕ. Όταν πήγαν να κάνουν τις ενέργειες για επανασύνδεση διαπίστωσαν ότι δεν είχε γίνει ανανέωση του συμβολαίου, έγιναν οι κατάλληλες ενέργειες και εντός των ημερών πήραν διαβεβαίωση ότι θα λυθεί ενώ οι Τεχνικές Υπηρεσίες προέβησαν στις απαιτούμενες ενέργειες και το ιατρείο αναμένεται να λειτουργήσει εντός των ημερών.
Τέλος, από την έρευνα που έκαναν στις δομές, υπάρχουν προβλήματα με την κατάσταση των κτιρίων που στεγάζουν υπηρεσίες της Διεύθυνσης Κοινωνικής Πολιτικής, όπως είναι το ΚΗΦΗ στα Κοσκινού, το ΚΑΠΗ της Ιαλυσού, σε λιγότερο βαθμό το ΚΑΠΗ του Αγίου Ιωάννη κ.α. και ήδη έχουν βάλει τις παρεμβάσεις στο πρόγραμμα. Πρόβλημα υπάρχει και με το προσχολικό κέντρο στους Αγίους Αποστόλους αφού δεν μπορούν να προχωρήσουν στην πυρασφάλεια γιατί υπάρχει εμπλοκή με το ιδιοκτησιακό καθεστώς.
