
# ยันไม่ใจดำไล่คลอดที่อื่น ขอโทษไม่แจงให้ชัด'แท้ง'แล้ว

Published at: **2019-11-06T09:31:00+00:00**

Author: ****

Original: [เดลินิวส์](https://www.dailynews.co.th/regional/740296)


        รพ.สมุทรปราการ ขอโทษเหตุสาวโวยไล่ไปคลอด รพ.ตามสิทธิ ยันไม่มีนโยบายผลักไสคนไข้ เกิดจากไม่สื่อสารให้เข้าใจว่าแท้งลูกแล้ว พร้อมจัดการปมการพูดจาของพยาบาล และตั้งคณะกรรมการสอบข้อเท็จจริง
      
จากกรณีหญิงสาวท้องรายหนึ่งที่เข้ารับการรักษาในโรงพยาบาลแห่งหนึ่งในจังหวัดสมุทรปราการ แต่เจ้าหน้าที่พยาบาลไม่สนใจและให้ไปโรงพยาบาลตามสิทธิแทน จนส่งผลให้ลูกในครรภ์เสียชีวิต จนเกิดกระแสวิพากษ์วิจารณ์ในสังคมโซเชี่ยล ตามที่เสนอข่าวไปแนั้นคืบหน้าเมื่อวันที่ 6 พ.ย. ที่ห้องประชุมชั้น 4 โรงพยาบาลสมุทรปราการ นายปฎิวัติ วงศ์งาม รองผู้อำนวยการฝ่ายการแพทย์ 2 โรงพยาบาลสมุทรปราการ ได้ชี้แจงถึงกรณีดังกล่าวว่า ยืนยันว่าทางโรงพยาบาลไม่มีนโยบายที่จะผลักไสคนไข้ ที่ผ่านมาให้การรักษาโดยที่ไม่คิดถึงเรื่องสิทธิอยู่แล้ว แต่เหตุการณ์นี้เป็นการตัดสินใจของคนไข้ และอีกประเด็นหนึ่งถือว่าเป็นข้อหาที่ค่อนข้างรุนแรงคือเด็กเสียชีวิต ตนอาจจะต้องยอมรับว่า เป็นขบวนการสื่อสารที่ไม่ได้อธิบายให้คนไข้เข้าใจว่า เด็กอยู่ในท้องแท้งแล้ว ด้วยอายุครรภ์ประมาณ 18 สัปดาห์ เด็กไม่สามารถมีชีวิตอยู่ได้ เพราะน้ำหนักเด็กไม่ถึง 2 ขีด พอน้ำหนักไม่ถึง 2 ขีด ไม่ว่าที่ไหนก็ไม่สามารถช่วยเด็กได้ เพียงแต่ว่าเราอาจจะไม่ได้สื่อสารให้คนไข้เข้าใจว่า ตอนนี้ได้เข้าสู่กระบวนการแท้งแล้ว ยังไงก็ต้องมีการสูญเสียแน่ๆ ก็เลยกลายเป็นเหมือนว่าจะไม่ให้คลอด นายปฎวัติ กล่าวต่อไปว่า เรื่องผลักไสเราก็ไม่ได้ผลักใสอะไร เพียงแต่ว่าเท่าที่ตนลงไปดูเรื่องข้อมูลก็พบว่า คนไข้รายนี้ไม่ได้เรียกว่าผู้ป่วยฉุกเฉิน แต่เรียกว่าผู้ป่วยเร่งด่วน และมีข้อบกพร่องในเรื่องการสื่อสารระหว่างกันจริงๆ แล้วคนไข้รายนี้เลือกที่จะไปรักษาตามสิทธิ์ กระบวนการเลยนำไปสู่การทำเวชทะเบียน เพื่อนำไปสู่การดิสชาร์ทหรือยกเลิกการแอทมิด โดยทางโรงพยาบาลเราไม่ได้มีการประเมินในนาทีสุดท้ายที่คนไข้ออกไป อันนี้ก็อาจเกิดจากการสื่อสารระหว่างทีมที่ผิดพลาด และในช่วงที่คุณหมอมาตรวจคนไข้ก็ไม่ได้มีอาการอะไรมาก ซึ่งคุณหมอก็เป็นคนถามว่าคนไข้เลือกที่จะไปที่โน้นหรือจะเลือกอยู่ที่โรงพยาบาลเรา พอคนไข้เลือกไปที่โน้น กระบวนการต่าง ๆ ก็ดำเนินการไป เอกสารในส่วนนี้ทางโรงพยาบาลก็ต้องขอโทษด้วยจริง ๆ เพราะว่าถ้าดีที่สุดเราควรจะมีการประเมินคนไข้ก่อนนาทีสุดท้ายก่อนที่จะออกไป"จริงๆ แม้จะเป็นกระบวนการแท้ง เราเป็นหน่วยงานภาครัฐก็ไม่มีสิทธิ์ปฏิเสธสิทธิ์ใดๆ เราให้บริการทุกสิทธิ์เสมอกัน ไม่ว่าจะมีการขัดสนเรื่องเงิน ทางโรงพยาบาลภาครัฐจะต้องรับภาระเรื่องของค่าใช้จ่ายทั้งหมด รวมทั้งในเรื่องสิทธิ์ประกันสังคม โดยคนไข้รายนี้มีสิทธิ์ประกันสังคมด้วย เพราะว่าประกันสังคมจะให้เหมาจ่ายเป็นการคลอดต่อครั้ง แต่การที่จะไปฝากท้องหรือไปคลอดโรงพยาบาลเอกชน ค่าใช้จ่ายไม่พอก็เลยแห่กันมาใช้บริการโรงพยาบาลของรัฐ สำหรับคนไข้รายนี้บ้านอยู่ใกล้โรงพยาบาลเราก็อยากจะแนะนำว่า ถ้าเลือกประกันสังคมของโรงพยาบาลเรา ปัญหานี้ก็จะลดน้อยลงไป" นายปฎวัติ กล่าวรอง ผอ.ฝ่ายการแพทย์ กล่าวอีกว่า ขณะนี้ได้ให้ทางเจ้าหน้าที่ประสานไปหาคนไข้แล้ว ตนพร้อมที่จะทำความเข้าใจ ซึ่งเราก็เสียใจที่เกิดเหตุการณ์แบบนี้ขึ้น ในส่วนกระบวนการดูแลคนไข้ ซึ่งบกพร่องในเรื่องการบริการหรือการพูดการจา อาจจะมีการกระทบกระทั่งกันบ้าง ตนก็จะรับส่วนนี้ไปดำเนินการปรับปรุงให้ ส่วนในเรื่องที่คนไข้บอกว่าถูกจับนั่งรถเข็นไปทิ้งไว้ทางขึ้นลงของโรงพยาบาลนั้น ตรงนี้ตนคิดว่าไม่มีใครเห็นมากกว่า ถ้าเจ้าหน้าที่มาเห็นก็ต้องมาเข็นกลับเข้าไปรักษาก่อน ซึ่งบุคลากรก็ไม่ควรทำอย่างนั้น ถ้าคนไข้ร้องโอดโอยเลือดเต็มเตียง ไม่มีเจ้าหน้าที่ภาครัฐคนไหนหรอกที่จะผลักใสคนไข้ให้ไปที่อื่น และก็ไม่มีใครที่น่าจะปฏิบัติอย่างนั้นทั้งๆ ที่เห็นว่าเขาทุกข์ทรมานอยู่หรืออยู่ในภาวะที่เป็นอันตรายแล้วยังไม่ให้การช่วยเหลือ อย่างนี้ไม่ใช่แค่ผิดกฎหมาย แต่มันผิดจริยธรรมด้วย ซึ่งในเรื่องนี้เราจะมีการตั้งคณะกรรมการขึ้นมาสอบสวนข้อเท็จจริงข่าวที่เกี่ยวข้อง..สาวท้องโวยถูกไล่ไปคลอดรพ.ตามสิทธิ สุดท้ายลูกตาย
