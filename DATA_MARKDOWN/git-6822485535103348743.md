
# سردار شریف: ‌سفارتخانه‌های آمریکا صدای آزدیخواهان را خفه کرده است‌

Published at: **2019-11-04T13:34:00+00:00**

Author: ****

Original: [جامعه خبری تحلیلی الف](https://www.alef.ir/news/3980813105.html)

سخنگوی سپاه پاسداران انقلاب اسلامی گفت: حرکت خود جوش و رفتار دانشجویان و دانش آموزان در ۱۳ آبان تداوم و بقاء انقلاب را توانست تثبیت کند.
به گزارش تسنیم، سردار رمضان‌شریف پیش از ظهر امروز در مراسم یوم‌الله 13 آبان شهرکرد اظهار داشت: امروز ما جمع شده‌ایم تا یاد کنیم از دانش‌آموزان شهیدی که برای مبارزه با رژیم شاه به خون کشیده شدند و از رهبر انقلاب جهت مبارزه با رژیم شاه و آمریکایی‌ها تشکر کنیم.
وی افزود: امروز نزدیک چهل سال از حرکت خود جوش دانشجویان و دانش‌آموزان می‌گذرد و امروز ما می‌فهمیم که سفارتخانه آمریکا در هر کشوری که استقلال دارد منشأ مشکلات است و خفه کردن صدای آزدیخواهان ملت‌ها کار سفارتخانه‌های امریکاست.
مسئول روابط عمومی سپاه پاسداران انقلاب اسلامی بیان کرد: شاید در وایل انقلاب برخی‌ها می‌گفتند چرا این رفتار را دانشجویان امام انجام دادن اما اگر مرور کنیم رفتار آمریکایی‌ها را با مردم می‌بینیم که مبارزه و مخالفت آمریکایی‌ها با مردم شکل گرفته و تداوم خواهد داشت اما رفتار دانشجویان تداوم و بقاء انقلاب را توانست تثبیت کند.
شریف با اشاره به افزایش سواد رسانه‌ای مردم ادامه داد: سواد رسانه‌ای و آموزش فضای مجازی برای مقابله با دشمنان انقلاب و نظام نیازهای ضروری دانش‌آموزان و نسل جوان کشور ما هستند.
وی افزود: دشمن از فاصله نسلی بین نسل انقلاب و جوانان امروز به عنوان خلأ حداکثر سواستفاده را می‌کند زیرا 50 میلیون نفر از مردم در زمان انقلاب و دفاع مقدس حضور نداشته‌اند و دانش‌آموزان نباید اجازه دهند که آمریکایی‌ها و دشمنان از این انقطاع نسلی سواستفاده کنند.
سخنگوی سپاه پاسداران انقلاب اسلامی بیان کرد: آمریکا امروز برای مبارزه با مردم ایران اسلامی و ملت‌های مسلمان دستش خالی است و سازمان جهنمی منافقین را در کشورها می‌چرخاند که نشانه خالی بودن دست آن است.
وی با بیان اینکه امروز مثل آفتاب تابان روشن است که هدف آمریکا با اظهارات رئیس جمهور آن، منابع کشورها از جمله نفت و گاز است، ادامه داد: رئیس جمهور کاسب کار آمریکا با آواره کردن مردم سوریه، عراق، یمن و لبنان می‌گوید آنچه برای من به عنوان رئیس جمهور آمریکا مهم است، نفت است. این جمله برای همه نسل‌ها مشخص می‌کند که همه شعارهای حقوق بشری و طرفدارای از آزادی و جامعه مدنی حرفهای بی‌اساس است که بستری برای تداوم استکبار بر سر کشورها حاکم کند.
مسئول روابط عمومی سپاه پاسداران انقلاب اسلامی بیان کرد: یکی از الطاف خداوند برای ما روی کار آمدن رئیس جمهوری است که فرهنگ آمریکایی‌ها را با شفافیت و صراحت بیان می‌کند و امروز به فضل الهی و به برکت ایستادگی و مقاومت مردم ایران و الهام بخشی انقلاب و هدایت‌های رهبر عظمای ولایت، آمریکا به مرحله‌ای رسیده که نقاب از صورت خود برداشته و نیات خود را اعلام می‌کند.
سخنگوی سپاه پاسداران انقلاب اسلامی خاطرنشان کرد: ایران اسلامی با مقاومت و تدبیر در همه حیله کاری‌های آمریکا پیروز بوده و امروز دوست و دشمن به این پیروزی اعتراف می‌کنند.
وی اضافه کرد: در این شرایط تاسف بار است که برخی نمی‌خواهند به دشمنی مداوم آمریکا و حقانیت راه مقاومت و مبارزه ملت ایران اعتراف کنند اما مردم بدانند آمریکا بیش از این چیزی برای مبارزه با ایران اسلامی در دست ندارد
شریف با بیان اینکه 40 سال اول انقلاب برای استحکام گام‌های انقلاب بود و 40 سال دوم برای شکست آمریکا وحامیانش است، تصریح کرد: امروز ملت ما با افتخار و سربلندی می‌تواند کشور خود را اداره کند چراکه پیش از انقلاب همه دارایی‌های کشور در دست استکبار بود اما با انقلاب اسلامی همه این دارایی‌ها اعم از اقتصادی، سیاسی و همه دارایی‌ها در اختیار مردم انقلابی است و در همه حوزه‌ها شاهد پیشرفت کشور هستیم.
مسول روابط عمومی سپاه پاسداران انقلاب اسلامی تشریح کرد: عزتمندی و اهمیت به جایگاه زن یکی از ارکان اساسی انقلاب اسلامی است و امروز نخست وزیر آمریکا 2 ساعت برای گفت وگو با یک خبرنگار فراری و منزوی از ایران وقت می‌گذارد که مثلا کشف حجاب زنان را انجام دهد اما از یک فراری کاری ساخته نیست و یکی از افتخارات نظام جمهوری اسلامی بالا بردن ارزش زن بوده که کشورهای منطقه نیز شاهد توانمندی مدیریتی و علمی زنان ایران اسلامی زیر سایه حجاب و عزتمندی اسلامی هستند.
