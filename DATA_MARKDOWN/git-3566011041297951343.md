
# ذوق زدگی غرب‌زدگان برای مذاکره با آمریکا/ تحریم روی تحریم؛ ارمغان برجام

Published at: **2019-11-02T08:07:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543875.html/%D8%B0%D9%88%D9%82-%D8%B2%D8%AF%DA%AF%DB%8C-%D8%BA%D8%B1%D8%A8-%D8%B2%D8%AF%DA%AF%D8%A7%D9%86-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7--%D8%AA%D8%AD%D8%B1%DB%8C%D9%85-%D8%B1%D9%88%DB%8C-%D8%AA%D8%AD%D8%B1%DB%8C%D9%85--%D8%A7%D8%B1%D9%85%D8%BA%D8%A7%D9%86-%D8%A8%D8%B1%D8%AC%D8%A7%D9%85)

مشکلات اقتصادی کشور نه تنها با مذاکره با آمریکا حل نمی‌شود بلکه تحریم روی تحریم تحفه مذاکرات برجامی بود که در دولت تدبیر رقم خورد.
به گزارش شبکه اطلاع رسانی راه دانا؛ به نقل از سفیرافلاک، تیرماه 94 بود که "برجام" تیتر اول همه خبرها شده بود، برجامی که روحانی رئیس جمهور ایران از آن به عنوان آفتاب تابان و فتح الفتوح نام می برد، برجامی که قرار بود یک شبه همه مشکلات اقتصادی کشور را حل کند، تحریم ها را بردارد تا جایی که دیگر مشکلی در کشور وجود نداشته باشد.
فروپاشی تحریم، تحریم رفت، صبح بدون تحریم، اینک بدون تحریم، تحریم ها به تاریخ پیوست، پیروزی تدبیر بر تحریم، غروب تحریم، ساحل توافق، کلید چرخید، ایران خندید، آغازی بر پایان، تیترهایی بودند که در تیرماه 94 در روزنامه ها و رسانه های اصلاح طلب دیده می شد و هر کدام از این رسانه ها از مذاکرات و توافق با آمریکا دنیایی پر از قصه را برای بیان آماده کرده بودند.

        تحریم روی تحریم  نتیجه اعتماد به آمریکا
      
در 23 تیرماه 94 امضای برجام رخ داد و اصلاح طلبان برای برجام جشن و سرور برگزار کردند، قرار بود همه تحریم ها برداشته شود نه تعلیق شود، مشکلات اقتصادی برطرف گردد و همه مشکلات ریز و درشت کشور را به برجام گره زدند و در بوق و کَرنا کردند که دیگر خبری از مشکلات نیست و پایانی بر همه مشکلات و تحریم ها است.
در این توافق، تیم مذاکره کننده با ذوق زدگی تمام برای اجرای تعهدات خود پیش دستی کرد به طوری در قلب راکتور اراک بتن ریختند، 12000 سانتریفیوژ از حرکت ایستاد و مقدار زیادی اورانیوم غنی شده از کشور خارج شد و این اجرای تعهدات در حالی رخ داد که هنوز طرف غربی حتی یک تعهد خود را اجرا نکرده بود.
برخی امضای جان کری را تضمین دانستند و به لبخندهای پر از حیله و نیرنگ آنها اعتماد کردند در حالی که در طول این سالها آمریکا بارها و بارها نشان داده بود که دشمن ما بوده و هست و هیچ گاه دست از دشمنی با ملت ایران برنخواهد داشت اما عده ای خود را به خواب زده بودند و شتاب زده برای اجرای تعهدات ایران عمل کردند.
این در حالی بود که بلافاصله بعد از برجام آمریکا تحریم های جدیدی را بر علیه ایران در نظر گرفت اما گویا برخی تلاش داشتند تا باز هم این تحریم ها را پنهان کنند و یا تحریم ها را ناچیز عنوان کنند و همچنان برجام، برجام از زبانشان نمی افتاد.

        نقض برجام و خروج آمریکا
      
اما روزها گذشت و نه تنها خبری از برداشتن تحریم ها نشد بلکه تحریم های ظالمانه تری از سوی غرب علیه ایران وضع می شد و در این میان مشکلات اقتصادی هر روز بیشتر و بیشتر می شد اما انگار سینه چاکان برجام چشمان خود را بر روی این مشکلات و تحریم ها بسته بودند و همچنان دم از برجام می زدند تا جایی که جشن و پایکوبی یک سالگی برجام را نیز برگزار کردند و از برجام یک و 2 و 3 صحبت می کردند.
در طول این مدت آمریکا نه تنها به تعهدات خود عمل نکرد بلکه در 18 اردیبهشت ماه سال 97 رسما از برجام خارج شد و برجام را نقض کرد و بار دیگر آمریکا بد عهدی و غیر قابل اعتماد بودن خود را نشان داد تا ساده لوحان و ذوق زدگان به امضای کری و مذاکره با آمریکا به خود بیایند و برای رفع مشکلات کشور اساسی برنامه ریزی کنند.
رهبر معظم انقلاب اسلامی ایران بارها و بارها تاکید کردند که راه برون رفت از مشکلات کشور تکیه به ظرفیت های داخلی کشور است.
بعد از خروم آمریکا از برجام بود که وعده های برجامی یکی پس از دیگری انکار شد، حنای اصلاح طلبان رنگ باخت و حالا به دنبال درپوش گذاشتن بر روی تمامی وعده های پوچی بودند که آمریکا به آنها داده بود.

        رسانه‌های اصلاح طلب در شادی نتایج مذاکرات
      
همایون رهبران کارشناس مسائل سیاسی در گفت‌وگو با خبرنگارسفیرافلاک اظهار داشت: در سال 92 فضایی ایجاد شد مبنی بر اینکه مشکلات اقتصادی کشور با مذاکره با آمریکا حل می شود و رسانه های اصلاح طلب با پر رنگ کردن این موضوع و روی کار آمدن روحانی تیترهای زیادی زدند که قرار است با مذاکره و برجام مشکلات برطرف شود.
وی افزود: بعد از اینکه آمریکا به تعهدات خود عمل نکرد و برجام به جایی نرسید، همان رسانه های همسو با دولت تلاش کردند تا با فضاسازی تقصیر را بر گردن نظام بگذارند و بگویند که دولت در این ماجرا نقشی نداشته است.
کارشناس مسائل سیاسی تصریح کرد: برخی هم می خواهند صف خود را از دولت جدا کنند تا ناکام ماندن برجام به اسم آنها نباشد و آنها تا زمانی دم از برجام می زدند و دفاع می کردند که منفعتی برایشان داشت اما حالا که برجام بی اثر و بی نتیجه مانده خود را از این ماجرا جدا می کنند.

        برجام بی‌نتیجه
      
وی خاطرنشان کرد: برخی مدام بهانه تراشی می کنند تا تن ندهند به این که مشکلات کشور را با تکیه بر ظرفیت های داخلی کشور می توان حل کرد و دوست دارند که نگاهشان و دستشان به سوی دشمن دراز باشد.
رهبران گفت: رسانه های اصلاح طلب در هر برهه زمانی با بزک کردن یک ماجرا می کوشند تا موضوع را به نفع خود تمام کنند و هر جایی که مشکل ایجاد شد صف خود را جدا می کنند.
وی بیان کرد: برخی هنوز به این باور نرسیده اند که با مدیریت جهادی می توانند در جهت حل مشکلات گام بردارند و همچنان به دست بیگانگان چشم دوخته اند.
همه این موارد در حالی که رخ داد که چند سال اقتصاد کشور و بهبود این وضعیت معطل برجام بود، اقتصاد کشور با برجام برجام گفتن عده ای نه تنها بهبود نیافت بلکه بر مشکلات اقتصادی کشور افزوده شد.
این در حالیست که رهبر معظم انقلاب اسلامی ایران چندین سال است در نامگذاری شعار سال از اقتصاد مقاومتی، رونق تولید و حمایت از کالای ایران استفاده می کند تا بیانگر این نکته باشد که با حمایت از تولید داخلی می توان اقتصاد را مقاوم کرد و بهبود بخشید و مذاکره با آمریکا و برجام مشکلی را حل نمی کند.
انتهای پیام/
