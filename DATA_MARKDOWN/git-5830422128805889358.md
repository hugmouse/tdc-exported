
# سازمان بورس برای عرضه سهام استقلال و پرسپولیس دو شرط گذاشت

Published at: **2019-11-04T00:00:00+00:00**

Author: ****

Original: [boursepress.ir](http://boursepress.ir/news/138395/%D8%B3%D8%A7%D8%B2%D9%85%D8%A7%D9%86-%D8%A8%D9%88%D8%B1%D8%B3-%D8%A8%D8%B1%D8%A7%DB%8C-%D8%B9%D8%B1%D8%B6%D9%87-%D8%B3%D9%87%D8%A7%D9%85-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D9%88-%D8%B4%D8%B1%D8%B7-%DA%AF%D8%B0%D8%A7%D8%B4%D8%AA)


        مدیر نظارت بر بازار اولیه سازمان بورس از دو شرط مهم برای عرضه سهام باشگاه‌های استقلال و پرسپولیس از طریق فرابورس خبر داد.
      
به گزارش پایگاه خبری بورس پرس، علی بیگ‌زاده با حضور در جلسه واگذاری دو باشگاه ورزشی استقلال و پرسپولیس به فارس گفت: براساس بند هـ تبصره 2 قانون بودجه 98 وزارت ورزش مکلف است با همکاری سازمان بورس و سازمان خصوصی‌سازی حداکثر تا پایان شهریور ماه شرایط پذیرش دو باشگاه را در بازار پایه فرابورس فراهم کند. پس از پذیرش در بازار پایه فرابورس و عرضه 5 درصد سهام هر یک از این دو شرکت جهت کشف قیمت، 51 درصد سهام آنها بصورت بلوکی و باقی سهام خرد عرضه می‌شود.
وی افزود: جلسه با وزیر ورزش در مورد این تکلیف قانونی بود اما نکته مهم برای واگذاری این دو شرکت که بصورت باشگاه فرهنگی ورزشی هستند، شفافیت صورت‌های مالی، تعیین و تکلیف برند، دارایی‌ها و بدهی‌ آنها و نیز افزایش سرمایه این شرکت‌ها است.تکلیف قانون بودجه یک قانون یک ساله است و هر موقع شرایط واگذاری این دو باشگاه از طریق فرابورس فراهم شود، این کار انجام خواهد شد و وزارت ورزش مکلف است طبق قانون، زمینه واگذاری را فراهم کند.
این مقام مسئول ادامه داد: وزارت ورزش با همکاری سازمان خصوصی‌سازی و سازمان بورس باید نسبت به فراهم کردن زمینه واگذاری دو باشگاه اقدام کند اما تا این لحظه صورت‌های مالی آنها ارائه نشده که باید حسابرسی شده و توسط بازرس قانونی تأیید شده باشند.حضور هر شرکت در بورس ضوابط دارد، مهم‌ترین نکته شفافیت صورت‌های مالی و اطلاعات شرکت است که باید برای سهامداران ارائه شود. همچنین باشگاه استقلال باید از حالت سهامی خاص به عام تبدیل شود اما باشگاه پرسپولیس ساختار حقوقی سهامی عام دارد.
بیک زاده در مورد ارزش‌گذاری برند دو باشگاه گفت: این کار باید از طریق سازمان خصوصی‌سازی و به وسیله کارشناسان رسمی دادگستری انجام شود.از طرفی سرمایه شرکت‌ها پایین است و در حد یک تا 10 میلیون تومان سرمایه اسمی است که برای واگذار شدن باید افزایش پیدا کند که هیأت مدیره دو باشگاه در این زمینه باید اقدام کنند.
وی درباره اینکه در صورت تصویب صورت‌های مالی حسابرسی شده دو باشگاه از طریق بورس یا فرابورس عرضه می‌شوند، گفت: در قانون بودجه تأکید شده از طریق فرابورس عرضه شوند و وزارت ورزش در این زمینه مکلف است دو باشگاه را از طریق فرابورس عرضه کنند.
انتهای پیام
