
# മഹാരാഷ്ട്രയിൽ ‘ട്വിസ്റ്റ്’; ഉദ്ധവ് താക്കറെയും ശരദ് പവാറും ഫോണിൽ സംസാരിച്ചു?

Published at: **2019-11-01T19:10:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/01/uddhav-thackeray-sharad-pawar-phone-call-twist-in-sena-bjp-power-tussle.html)

മുംബൈ ∙ നിയമസഭാ തിരഞ്ഞെടുപ്പിനു പിന്നാലെ മഹാരാഷ്ട്രയിൽ തുടരുന്ന രാഷ്ട്രീയ പ്രതിസന്ധിയിൽ വീണ്ടും നാടകീയ വഴിത്തിരിവ്. ശിവസേനാ അധ്യക്ഷൻ ഉദ്ധവ് താക്കറെ എൻസിപി അധ്യക്ഷൻ ശരദ് പവാറുമായി വ്യാഴാഴ്ച വൈകിട്ട് ഫോണിൽ സംസാരിച്ചെന്നാണു പുറത്തുവരുന്ന റിപ്പോർട്ടുകൾ. ശരദ് പവാർ കോൺഗ്രസ് അധ്യക്ഷ സോണിയ ഗാന്ധിയുമായി കൂടിക്കാഴ്ച നടത്താൻ ഡൽഹിക്കു പോകുമെന്നും സൂചനയുണ്ട്. മുതിർന്ന ശിവസേന നേതാവ് സഞ്ജയ് റാവുത്ത് ശരദ് പവാറുമായി കഴിഞ്ഞ ദിവസം കൂടിക്കാഴ്ച നടത്തിയിരുന്നു.
മഹാരാഷ്ട്രയിൽ അധികാരം തുല്യമായി പങ്കിടുമെന്ന ശിവസേനയുടെ നിലപാടാണു തിരഞ്ഞെടുപ്പ് ഫലം വന്ന് ഒരാഴ്ചയ്ക്കു ശേഷവും സർക്കാർ രൂപീകരണം വൈകിക്കുന്നത്. രേഖാമൂലം ഉറപ്പു ലഭിച്ചശേഷം മാത്രം സർക്കാർ രൂപീകരണ ചർച്ചകൾ ആരംഭിക്കാമെന്നാണ് ശിവസേനയുട നിലപാട്. 288 അംഗ നിയമസഭയിൽ ബിജെപിക്ക് 105 പേരും സേനയ്ക്ക് 56‌ പേരുമുണ്ട്. ബിജെപിക്ക് ഒറ്റയ്ക്ക് സർക്കാർ രൂപീകരിക്കാൻ കഴിയാത്തതിനാൽ സമ്മർദത്തിലാക്കി രേഖാമൂലമുള്ള ഉറപ്പു വാങ്ങാനാണ് സേനയുടെ ശ്രമം. എൻസിപിക്ക് 54 സീറ്റുകളും കോൺഗ്രസിനു 44 ഉം ഉണ്ട്.
കോൺഗ്രസ് സംസ്ഥാന നേതാക്കൾ ശരദ് പവാറുമായി കഴിഞ്ഞ ദിവസം രാഷ്ട്രീയസ്ഥിതി ചർച്ച ചെയ്തിരുന്നു. ശിവസേനയെ മുഖ്യമന്ത്രി ദേവേന്ദ്ര ഫഡ്നാവിസ് ചതിക്കുകയായിരുന്നെന്ന് കോൺഗ്രസ് നേതാവും മുൻ മുഖ്യമന്ത്രിയുമായ പൃഥ്വിരാജ് ചവാൻ പറഞ്ഞു. ബിജെപിയും ശിവസേനയും ചേർന്നു സർക്കാർ രൂപീകരിക്കാൻ കഴിയുന്നില്ലെങ്കിൽ അടുത്ത സാധ്യതകൾ കോൺഗ്രസ് ആലോചിക്കുമെന്നും ചവാൻ വ്യക്തമാക്കി. ഗതിയനുസരിച്ചു കാര്യങ്ങൾ തീരുമാനിക്കുമെന്ന് എൻസിപി വക്താവ് പറഞ്ഞു.
ശിവസേന തീരുമാനിച്ചാൽ സംസ്ഥാനത്ത് സുസ്ഥിരമായ സർക്കാർ രൂപീകരിക്കുന്നതിന് ആവശ്യമായ സംഖ്യകൾ ലഭിക്കുമെന്നു നേതാവ് സഞ്ജയ് റാവുത്ത് എംപി പറഞ്ഞു. മഹാരാഷ്ട്രയിൽ 50:50 ഫോർമുലയിൽ സർക്കാർ രൂപീകരിക്കാനാണ് ജനങ്ങൾ അനുമതി നൽകിയിട്ടുള്ളത്. ശിവസേനയുടെ മുഖ്യമന്ത്രിയെ കാണാനാണ് അവരുടെ ആഗ്രഹമെന്നും സഞ്ജയ് റാവുത്ത് വെള്ളിയാഴ്ച പറഞ്ഞു.
ഉദ്ധവിന്റെ മകൻ ആദിത്യ താക്കറെയെ രണ്ടര വർഷം മുഖ്യമന്ത്രിയാക്കാനാണ് ശിവസേനയുടെ ശ്രമം. ആദിത്യ മുഖ്യമന്ത്രിയാകണമെന്ന് ശിവസേന എംഎൽഎമാരും കഴിഞ്ഞ ദിവസം ആവശ്യപ്പെട്ടിരുന്നു. എന്നാൽ മുഖ്യമന്ത്രിസ്ഥാനം ഫഡ്നാവിസ് തന്നെ നിലനിർത്തി ഉപമുഖ്യമന്ത്രിപദവും 14 മന്ത്രിസ്ഥാനങ്ങളും നൽകാമെന്നാണ് അമിത് ഷായുടെ ഇടപെടലിനു ശേഷം ബിജെപി ശിവസേനയെ അറിയിച്ചിരിക്കുന്നത്.
English Summary: Uddhav Thackeray-Sharad Pawar Phone Call?
