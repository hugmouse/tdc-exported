
# علم‌الهدی: جو رسانه‌ای نباید باعث تایید صلاحیت افراد شود

Published at: **2019-11-02T20:54:00+00:00**

Author: ****

Original: [جامعه خبری تحلیلی الف](https://www.alef.ir/news/3980811193.html)

نماینده ولی فقیه در خراسان رضوی گفت: درست نیست کسی که در هیات نظارت بر انتخابات استان رد صلاحیت شده با جوسازی رسانه‌ای در خارج از استان تایید شود.
به گزارش ایرنا، آیت‌الله سید احمد علم‌الهدی در دیدار با اعضای هیات نظارت بر انتخابات خراسان رضوی افزود: شورای نظارت بر انتخابات استان و شورای نگهبان همواره هدف حملات رسانه‌ای دشمن است که نباید در برابر این حملات عقب‌نشینی کند.
وی اظهار داشت: رهبر معظم انقلاب که جذب حداکثری و دفع حداقلی را مطرح کردند، مخاطب آن، افراد بودند نه جریان‌های سیاسی زیرا جریان‌ها مطامع سیاسی دارند و مسیر خود را تغییر نمی‌دهند، حتی از هیات نظارت بر انتخابات هم ابزاری برای رسیدن به اهداف خود می‌سازند.
وی گفت: هیات‌های نظارت می‌توانند با یک تصمیم‌گیری و نقش‌آفرینی در پیشگیری از نفوذ دشمن در نظام، کاری کنند که در مدت کوتاه دوره نظارت بر انتخابات، در جلب رضایت امام زمان (عج) به‌ اندازه یک‌ عمر مؤثر باشد.
نماینده ولی‌فقیه در خراسان رضوی با تأکید بر اینکه ولایت‌فقیه برای کشور همچون دیواری مستحکم است افزود: در دنیا نظام منحصربه‌فردی داریم، ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود اما این دیوار، یک دروازه بزرگ دارد و آن، دروازه مردم‌سالاری و انتخابات است که یک پاسبان به نام "شورای نگهبان" دارد.
وی اظهار داشت: جریان سیاسی غیرهمسو تا آخر غیرهمسو می‌ماند و هیچ‌گاه با گرم گرفتن و مهربانی، با نظام همسو نمی‌شود. برخی افراد، متدین و انقلابی هستند اما با رهبری زاویه دارند، این افراد نخستین سوژه عضوگیری دشمن هستند زیرا دشمن ابتدا از بین زاویه‌داران با رهبری عضوگیری می‌کند ازاین‌رو لازم است هیاتهای نظارت بر انتخابات نسبت به این موضوع، حساسیت بیشتری به خرج دهند.
رییس هیأت نظارت بر انتخابات خراسان رضوی هم گفت: هر شهرستان دارای یک هیأت نظارت سه نفره است که یک نفر از آنان از سوی قوه قضاییه معرفی می‌شود.
محمد کمال سروی‌ها، بررسی سلامت اقتصادی نامزدها را یکی از موارد مورد تأکید در بررسی صلاحیت‌ها بیان کرد و افزود: در بررسی صلاحیت نامزدها مسائل اقتصادی، رانت و ثروت غیرشرعی مورد بررسی قرار می‌گیرد.
رییس کل دادگستری خراسان رضوی و عضو هیأت نظارت بر انتخابات استان نیز گفت: شورای نگهبان هر مقدار بتواند بر تکلیف خود به‌خوبی عمل کند شاهد مجلس سالم و کارآمد خواهیم بود.
غلامعلی صادقی افزود: شورای نگهبان باید با این نگاه به میدان بیاید که نمی‌شود همه افراد را راضی نگه داشت و هجمه‌ها در برابر این شورا زیاد می‌شود که باید در برابر آن مقاومت کنند تا مجلسی کارآمد و انقلابی داشته باشیم.
