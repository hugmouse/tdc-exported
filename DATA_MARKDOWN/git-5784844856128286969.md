
# Twitter naj bi bistveno spremenil funkciji retvita in omemb

Published at: **2019-11-06T13:00:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/twitter-naj-bi-bistveno-spremenil-funkciji-retvita-in-omemb.html?RSSf696a03c1c4ac0a0ded0e222c1bac6f9)


        Vodstvo tega spletnega giganta si je pred nekaj leti zadalo cilj, da s svojim delovanjem čim bolj omeji pojav spletnega nadlegovanja. Prav tako so se zavezali, da bodo javnost pogosteje obveščali o nameravanih spremembah na tej priljubljeni družbeni platformi. Njihov izvršni direktor že sledi tem načelom, ko je prejšnji teden pompozno napovedal prepoved političnih oglasov.
      
V podobnem duhu je pred dnevi nadaljeval Twitterjev podpredsednik, Dantley Davis, ki je razkril nekaj novosti za prihodnje leto. Novosti vključujejo temeljne spremembe v delovanju platforme, še posebej na primeru retvitov in svobodi uporabnikov pri privabljanju drugih v njihov pogovor (brez njihovega dovoljenja).
Kljub napovedanim spremembam pa Davis ni izjavil točnega datuma uvedbe, zato se že pojavljajo ugibanja, ali ne gre le za testne vsebine in raziskovanje možnosti za njihovo dejansko izvedbo. Ob tem je še dodal, “da so to neke ideje, o katerih razmišljamo, kar je del našega delovnega procesa.” 
Konkretno pravi, da se veseli funkcije umika uporabnika iz določenega pogovora, možnost prepovedi retvita na določen tvit, prepoved omenjanja uporabnika brez izrecnega dovoljenja, izbris omembe iz določenega pogovora in funkcijo tvita le v primeru hashtaga, zanimanja (interest) in določenih prijateljev. Kar konkretne napovedi!
Pri vseh omenjenih izstopata dve funkciji. Prva je prepoved retvita na določen tvit, kar bi potencialno lahko preprečilo masovno širjenje določene misli, kot smo temu še priča danes. Če pogledamo podrobneje, bi lahko šlo tudi za ukrep proti zmanjšanju spletnega nadlegovanja, dodajajo nekateri analitiki. 
Funkcija bi lahko prišla prav tudi vsem, ki se bojijo, da bi bil njihov tvit napačno razumljen. Obiskovalci bi si tvit še vedno lahko ogledali, če bi obiskali vaš profil, ne bi pa se mogel razširiti tako kot danes. Možnost retvita so sicer dodali pred točno desetimi leti, poudarjajo pa, da prvotna Twitterjeva namera o večjem dosegu ni bila dobro premišljena in da je Twitter zaradi funkcije prav gotovo na slabšem (glasu).
Dorsey je za BuzzFeed sporočil, da razume neko negativno nastrojenost. "Definitivno razmišljam o spodbudah in posledicah vseh dejanj, vključno z retvitom," je takrat dejal. “Retvit s komentarjem lahko na primer spodbudi več razmisleka pred samim širjenjem sporočila.”
Druga napovedana sprememba, ki jo omenja Davis, je še posebej pomembna kot možnost preprečevanja, da bi vas drugi uporabniki omenili brez vašega dovoljenja. To bi lahko tudi korenito spremenilo delovanje Twitterja, če nenadoma ne bi več smeli označevati ljudi v nitih, ne da bi od njih predhodno dobili izrecno odobritev za to. Ponovno se analitikom napovedana funkcija zdi kot ukrep proti spletnemu nadlegovanju.
Javni pozivi so še vedno temeljni element diskurza na Twitterju in javna omemba uporabnika v tvitu, ki ga nekdo kritizira, omogoča ljudem, da lažje sledijo toku dogodkov. Omogoča jim povezavo do vašega profila in zagotavlja, da se vsak odgovor, ki ga pošljejo, prikaže tudi v vaših omembah (odvisno od nastavitev).
To lahko povzroči pravcato poplavo negativnih omemb, zaradi katerih je Twitter dejansko neuporaben, pogosto pa tudi vir (pretiranega) zagrenjenega kritiziranja, ki že meji na nadlegovanje. Čeprav imajo dandanes pri Twitterju boljša orodja za filtriranje in moderiranje negativnih tvitov, se še vedno ni prijetno soočati s plazom neutemeljenih kritik v posamezni omembi. Sposobnost popolnega zmanjšanja učinka tega procesa bi bil dober poskus samokontrole na platformi in bi lahko imel velike posledice na način komuniciranja na Twitterju.
