
# अयोध्या केस : फैसले आने के 72 घंटे बाद तक 50 चौराहों पर तैनात रहेगी फोर्स

Published at: **2019-11-05T01:03:49+00:00**

Author: **वरिष्ठ संवाददाता , गोरखपुर।**

Original: [https://www.livehindustan.com](https://www.livehindustan.com/uttar-pradesh/story-ayodhya-case-force-will-be-deployed-at-50-chaurahas-till-72-hours-in-gorakhpur-after-the-verdict-comes-2832584.html)

अयोध्या पर आने वाले सुप्रीम कोर्ट के फैसले पर जनसहयोग के फार्मूले से पुलिस शांति स्थापित करेगी। जिले के 50 संवेदनशील चौराहों पर फैसला आने के दिन से 72 घंटे तक पुलिस और सिविल डिफेंस के लोगों की 12-12 घंटे तक की ड्यूटी लगाई जाएगी। बड़े चौराहे पर सीओ तो छोटे पर इंस्पेक्टर के नेतृत्व में यह टीम काम करेगी। 
अयोध्या को लेकर आने वाले फैसले की संवेदनशीलता को देखते हुए पुलिस ने गोरखपुर जिले के 50 चौराहों की पहचान की है। बड़े चौराहे पर सीओ, एक इंस्पेक्टर और छह सिपाही तैनात होंगे। होमगार्ड, पीएसी और आरएएफ के जवानों को भी उपलब्धता के हिसाब से तैनात किया जाएगा। वहीं छोटे चौराहे पर इंस्पेक्टर के नेतृत्व में इतनी ही फोर्स मुस्तैद रहेगी। 
सिविल डिफेंस, पुलिस के वालंटियर, एसपीओ, पीस कमेटी के सदस्यों के साथ मिलकर पुलिस की यह टीम चौराहों पर काम करेगी। पुलिसवालों के साथ चौराहे पर पब्लिक से जुड़े ये लोग भी मौजूद रहेंगे। चौकी और थाने के माध्यम से क्षेत्र के संभ्रांत और प्रबुद्ध वर्ग के लोगों से भी पुलिस मदद लेगी। इसके लिए पुलिस ने उनका मोबाइल नम्बर जुटाना शुरू कर दिया है। 
पूर्व डीजी बृजलाल का है यह फार्मूला 2010 में जब हाईकोर्ट का अयोध्या पर फैसला आया था तब प्रदेश के एडीजी लॉ एण्ड आर्डर बृजलाल थे। उन्होंने जनसहभागिता का फार्मूला लागू किया था। उस फार्मूले से पूरे प्रदेश में कहीं भी कोई अप्रिय स्थिति नहीं सामने आई थी। उन्होंने एसपी मेरठ रहते हुए 1992 में यह फार्मूला सबसे पहले लागू किया था और तब मेरठ में दंगा नहीं हुआ था। एडीजी लॉ एण्ड ऑर्डर बनने के बाद जब 2010 हाईकोर्ट का फैसला आया तो उन्होंने वही फार्मूला लागू किया था। एडीजी जय नारायन ने बताया कि 2010 में मैं एसएसपी मेरठ था। तब जनसहयोग से आसानी से स्थिति को संभाला गया था। 
जन सहभागिता के फार्मूले से फैसले के बाद शांति का माहौल बनाया। सभी पुलिस अफसरों को इसकी गाइड लाइन दे दी गई है। इसको लेकर मैं लगातार जिलों में बैठक कर रहा हूं। इसी सप्ताह शांति के लिए पब्लिक एड्रेस सिस्टम के जरिये जनता को संबोधित भी करूंगा। - जय नारायन सिंह, एडीजी परिक्षेत्र 
