
# ประชุมสุดยอดอาเซียนครั้งที่35จัดหนักคน-อาวุธพร้อม

Published at: **2019-11-02T00:00:00+00:00**

Author: ****

Original: [เดลินิวส์](https://www.dailynews.co.th/article/739481)


        สัปดาห์นี้พาไปดูการซ้อมเตรียมความพร้อมในการประชุมสุดยอดอาเซียน ครั้งที่ 35 ซึ่งประวัติศาสตร์จะต้องไม่ซ้ำรอยเดิมที่ก่อให้เกิดความเสียหายให้กับประเทศมาแล้ว
      
@@@......สวัสดีท่านผู้อ่าน“เดลินิวส์ออนไลน์” มาพบกันทุกวันเสาร์กับคอลัมน์ “รหัสมอร์สส่องกองทัพ” ตรงวันเสาร์ที่ 2 พ.ย. 2562 เรื่องของปัญหาการเผยแพร่ข้อมูลอันเป็นเท็จ หรือ เฟคนิวส์ ถือเป็นปัญหาที่เกิดขึ้นในประเทศ รวมถึงในต่างประเทศ ในการประชุมสภากลาโหม ที่ พล.อ.ประยุทธ์ จันทร์โอชา นายกรัฐมนตรี และ รมว.กลาโหมเป็นประธานในการประชุม ขอให้เหล่าทัพได้ให้ข้อมูลและความรู้ที่ถูกต้องกับประชาชนให้รู้เท่าทันข่าวเฟคนิวส์ พร้อมให้ติดตามข้อมูลอันเป็นเท็จและรีบทำความเข้าใจข้อมูลที่ถูกต้องกับประชาชน ทั้งนี้ หากพบมีการเผยแพร่ให้ดำเนินการตามข้อกฎหมายกับผู้ที่เผยแพร่ข้อมูลอันเป็นเท็จน่าตาม พ.ร.บ.คอมพิวเตอร์ เพื่อให้ผู้ดำเนินการได้รับโทษ
@@@......นอกจากนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม สั่งการให้ผู้บัญชาการเหล่าทัพ เตรียมพร้อมชี้แจงงบประมาณประจำปี 2563 ต่อสภาฯ ถึงความจำเป็น และเหตุผลการใช้งบประมาณ ในส่วนของแต่ละเหล่าทัพเพราะอาจจะโดนหนักหน่อยเนื่องจากตนเองเป็นนายกรัฐมนตรีที่มาจากทหาร ยืนยันว่า เราจะใช้กลไกสภาฯในการชี้แจงทำความเข้าใจกันถึงเหตุผลและความจำเป็นในการใช้งบประมาณของกระทรวงกลาโหม โดยจะไม่พูดผ่านสื่อ เพราะจะเกิดการโต้ตอบกันไปมา และทำให้เกิดความเข้าใจคลาดเคลื่อน วันนี้เป็นการใช้กลไกสำคัญในการพูดคุยทำความเข้าใจกัน ซึ่งจะเป็นการตั้งข้อสังเกตการณ์ และเหตุผลความจำเป็นก็จะเป็นวิถีทางประชาธิปไตย
@@@......วันก่อน พล.อ.ประวิตร วงษ์สุวรรณ รองนายกรัฐมนตรีฝ่ายความมั่นคง เป็นประธานตรวจความพร้อมการรักษาความปลอดภัยสำหรับการประชุมสุดยอดอาเซียนครั้งที่ 35 และการประชุมสุดยอดที่เกี่ยวข้อง โดยมี พล.อ.ชัยชาญ ช้างมงคลรมช.กลาโหม พล.อ.ณัฐ อินทรเจริญ ปลัดกระทรวงกลาโหม พล.อ.ชัยชนะ นาคเกิด รองผู้บัญชาการทหารสูงสุด (รองผบ.ทสส.) คณะนายทหารชั้นผู้ใหญ่ นายตำรวจชั้นผู้ใหญ่ผู้แทนกระทรวงต่างประเทศ และหน่วยงานที่เกี่ยวข้องเข้าร่วมอย่างพร้อมเพรียง โดยมีการบรรยายสรุปแผนปฏิบัติการในพื้นที่ของกำลังเจ้าหน้าที่ตำรวจ กรณีมีสิ่งบอกเหตุมีแนวโน้มว่าจะเกิดภัยคุกคาม เป็นต้น ซึ่งการรักษาความปลอดภัยงานประชุมสุดยอดอาเซียนครั้งนี้ใช้กำลังเจ้าหน้าที่ประมาณ 10,000 นาย พร้อมทำแผนเผชิญเหตุตั้งแต่เบาไปหาหนัก และซักซ้อมแผนต่างๆไว้เรียบร้อย
@@@......พล.อ.ประวิตร กล่าวให้โอวาทตอนหนึ่งว่า การซักซ้อมในวันนี้มีความพร้อมเพรียง ทำให้ผมเชื่อมั่นว่า พวกเราทุกคนจะสามารถทำให้เกิดความปลอดภัยในการประชุมที่จะมาถึงได้อย่างมีประสิทธิภาพตามนโยบายของรัฐบาล และที่สำคัญจะส่งผลให้ผู้นำประเทศและผู้เข้าร่วมประชุมได้เห็นถึงศักยภาพและความพร้อมของประเทศไทยที่จะนำพาประเทศไปสู่การประชุมและการจัดงานที่สำคัญในระดับชาติและระดับโลกต่อไป ขอให้กำลังใจผู้ปฏิบัติทุกคนและขอให้การปฎิบัติภารกิจครั้งนี้สำเร็จลุล่วงไปด้วยดี เพราะถือเป็นภารกิจที่สำคัญ ซึ่งเราเคยสูญเสียมาแล้ว แต่ครั้งนี้เรามีความพร้อมให้ความปลอดภัยกับผู้นำประเทศ จึงเชื่อมั่นและมั่นใจว่าทุกคนจะทำงานสำคัญนี้สำเร็จลุล่วงไปด้วยดี ขอฝากประเทศไทยกับทุกคนด้วย
@@@......ในการประชุมผู้บัญชาการเหล่าทัพ ครั้งที่ 1 ประจำปีงบประมาณ 2563ที่มี พล.อ.พรพิพัฒน์ เบญญศรี ผู้บัญชาการทหารสูงสุด (ผบ.ทสส.) เป็นประธานการประชุมโดยมี พล.อ.ณัฐ อินทรเจริญ ปลัดกระทรวงกลาโหม พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) พล.ร.อ.ลือชัย รุดดิษฐ์ ผู้บัญชาการทหารเรือ (ผบ.ทร.) พล.อ.อ.มานัต วงษ์วาทย์ ผู้บัญชาการทหารอากาศ (ผบ.ทอ.) และ พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) เข้าร่วมประชุม โดย ผบ.ทสส.ได้กล่าวแสดงความยินดีกับ ผบ.ทอ. นายทหารและนายตำรวจที่ได้รับพระมหากรุณาธิคุณโปรดเกล้าฯ ให้ดำรงตำแหน่งสำคัญ รวมทั้งผู้ที่ได้รับพระราชทานยศสูงขึ้น เมื่อวันที่ 1 ต.ค. 2562
@@@......ในที่ประชุม พล.อ.พรพิพัฒน์ เบญญศรี ผู้บัญชาการทหารสูงสุด ได้มอบนโยบายแก่เหล่าทัพ และสำนักงานตำรวจแห่งชาติ เพื่อสร้างความเข้าใจ และกำหนดนโยบายในการปฏิบัติงานให้เป็นไปในทิศทางเดียวกันเพื่อขับเคลื่อนไปสู่การปฏิบัติการร่วม อันจะก่อให้เกิดประโยชน์สูงสุดแก่ประเทศและประชาชน จำนวน 6 ด้าน อาทิการพิทักษ์รักษาและเทิดทูนสถาบันพระมหากษัตริย์ การป้องกันประเทศ การเตรียมความพร้อมในการแก้ไขปัญหาการก่อเหตุร้ายภายในประเทศ การแก้ไขปัญหาความไม่สงบในจังหวัดชายแดนภาคใต้ ตลอดจนติดตามตรวจสอบผู้กระทำผิดที่เผยแพร่ข้อมูลการบ่อนทำลายสถาบันหลักของชาติในเว็บไซต์และเครือข่ายสังคมออนไลน์ การสร้างข้อมูลข่าวสารอันเป็นเท็จยุยงปลุกปั่นให้เกิดความขัดแย้งในสังคม โดยบังคับใช้กฎหมายอย่างเคร่งครัด@@@...... ตามบทบาทหน้าที่ และทัศนะของทหารแล้ว มองความรับผิดชอบต่อความมั่นคงของสถาบันชาติ ศาสนา และพระมหากษัตริย์ ถือเป็นหน้าที่หลักของกองทัพที่จะต้องกระทำให้สำเร็จ หรืออีกนัยหนึ่งองค์กรทางทหารนั้นเปรียบเสมือนเสาหลักด้านความมั่นคง ซึ่งอะไรก็ตามที่จะเป็นเหตุให้สถาบันชาติ ศาสนา และพระมหากษัตริย์ เกิดความไม่มั่นคงแล้ว ทหารจะต้องทำทุกวิถีทางเพื่อปกป้องแก้ไขเหตุดังกล่าวทันที ความสำนึกในการเป็นทหารของชาติและความรับผิดชอบต่อการอยู่รอดดำรงอยู่ของเผ่าพันธุ์คนไทย ซึ่งสิ่งเหล่านี้ทำให้ทหารมีลักษณะพิเศษที่แตกต่างจากพลเรือน และองค์การเอกชนอื่นๆ ดังนั้น เมื่อใดก็ตามที่มีสิ่งที่จะทำให้สถาบันไม่มั่นคงปลอดภัยแล้วทหารจะต้องทำทุกวิถีทางที่จะปกป้องและรักษาไว้ จึงไม่แปลกที่กองทัพจะแสดงปฏิกริยาทางการเมือง หรือส่งสัญญาณดังๆ แรงๆ ที่ชัดเจนในทันที เมื่อมีสิ่งบ่งบอกว่าจะทำให้สถาบันชาติ ศาสนา พระมหากษัตริย์เกิดความไม่มั่นคง@@@...... อย่างไรก็ตาม ตราบใดที่พลเรือนผู้ได้รับเลือกตั้งจากประชาชนอย่างบริสุทธิ์ถูกต้องตามวิถีทางประชาธิปไตยเป็นรัฐบาลผู้บริหารประเทศ ทหารตระหนักและยอมรับในความเป็นเครื่องมือของประชาชนเพื่อการป้องกันประเทศ ที่ใช้ผ่านรัฐบาลที่ประชาชนเลือกตั้งเข้ามา และพร้อมที่จะเป็นกลไกของภาครัฐในการดำเนินนโยบายต่างๆ ของรัฐบาล เพื่อประโยชน์ของประเทศ และความผาสุขของประชาชนคนในชาติแน่นอนไม่เปลี่ยนแปลง 
@@@......พล.ท.อภิสิทธิ์ นุชบุษบา เจ้ากรมกิจการพลเรือนทหาร ในฐานะหัวหน้าทีมโฆษกกองทัพไทย แถลงภายหลังการประชุมเปิดตัว 3 โฆษกกองบัญชาการกองทัพไทยได้แก่ พล.ต.ธีรพงศ์ ปัทมสิงห์ ณ อยุธยา ผอ.สำนักประชาสัมพันธ์ กรมกิจการพลเรือนทหาร พล.ร.ต.ณัฐพงษ์ เกตุสมบูรณ์ ผอ.สำนักปฏิบัติการกิจการพลเรือน กรมกิจการพลเรือนทหาร และพ.อ.หญิง ฉัตรรพี พูนศรี ผู้ช่วยผอ.กองประชาสัมพันธ์ สำนักประชาสัมพันธ์ เพื่อทำหน้าที่ในการเผยแพร่ภารกิจ และกิจกรรมของกองบัญชาการกองทัพไทยไปสู่พี่น้องประชาชนในโอกาสต่างๆ
@@@......นอกจากจะเปิดตัวทีมโฆษกกองทัพไทยใหม่แล้ว พล.อ.พรพิพัฒน์ ยังได้ส่งเสริมบทบาททหารหญิงด้วยการให้สารวัตรทหารหญิงขับรถมอเตอร์ไซค์ หรือ ฉลามบกนำขบวนรถ ผบ.ทสส. เป็นครั้งแรก เพื่อให้เห็นว่าทหารหญิง ก็มีความแข็งแรงแข็งแกร่งทัดเทียมกับทหารชาย และมีความรอบคอบ พร้อมกับความนุ่มนวล โดย มีสารวัตรทหารหญิง กองพันสารวัตรทหาร กองบัญชาการกองทัพไทยจำนวน 5 นาย ที่ผ่านการฝึกหลักสูตรต่างๆ มา 2เดือน โดยจะขับรถนำขบวน ผบ.ทสส. และแขกวีไอพีที่เป็นผู้หญิง....ทอ.มีนักบินหญิง กองทัพไทย มีสารวัตรหญิงขับรถมอเตอร์ไซค์...ผู้หญิงสมัยนี้เก่ง ๆ ทั้งนั้น................................................คอลัมน์ : รหัสมอร์สส่องกองทัพโดย "รหัสมอร์ส"
