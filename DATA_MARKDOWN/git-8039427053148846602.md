
# రోహిత్‌శర్మ, శిఖర్ ధవన్‌లకు చెమటలు పట్టించిన 19 ఏళ్ల కుర్రాడు

Published at: **2019-11-02T21:53:00+00:00**

Author: ****

Original: [Andhrajyothy](https://www.andhrajyothy.com/artical?SID=944664)

Ph: 88865 47666ప్రవేశం ఉచితం ADVT
న్యూఢిల్లీ: టీమిండియా బ్యాట్స్‌మెన్ రోహిత్‌శర్మ, శిఖర్ ధవన్‌లకు 19 ఏళ్ల కుర్రాడు షాకిచ్చాడు. బంగ్లాదేశ్‌తో ఆదివారం జరగనున్న తొలి టీ20 కోసం ఢిల్లీలోని అరుణ్‌జైట్లీ స్టేడియంలో భారత ఆటగాళ్లు నెట్‌ప్రాక్టీస్ చేస్తుండగా ఈ ఘటన జరిగింది. నెట్స్‌లో సాధన చేస్తున్న వీరికి 19 ఏళ్ల స్థానిక బౌలర్ కేశవ్ దబాస్ బౌలింగ్ వేశాడు. అతడి బౌలింగ్‌లో రోహిత్ శర్మ, శిఖర్ ధవన్ వంటి హేమాహేమీలు క్లీన్ బౌల్డ్ అయ్యారు. కేశవ్ బౌలింగ్‌ను అంచనా వేయడంలో తడబడ్డ ఇద్దరూ బౌల్డ్ కావడం ఇతర ఆటగాళ్లను విస్మయానికి గురిచేసింది. ఇది చూసిన రవిశాస్త్రి ‘వెల్ బౌల్డ్’ అంటూ కేశవ్‌ను అభినందించాడు.
 టీమిండియా పేసర్ శార్దూల్ ఠాకూర్ అయితే కేశవ్ వద్దకు వెళ్లి మాటలు కలిపాడు. ఏ క్లబ్‌కు ఆడుతున్నావని ప్రశ్నించాడు. కాగా, ఇటీవలే తండ్రిని కోల్పోయిన కేశవ్.. స్థానిక సురీందర్ ఖన్నా క్రికెట్ అకాడమీ జట్టు తరపున ఆడుతున్నాడు. అలాగే, ఢిల్లీ అండర్-19 జట్టుకు ప్రాతినిధ్యం వహిస్తున్నాడు. రోహిత్, ధవన్‌లను అవుట్ చేసిన ఆనందాన్ని మాటల్లో చెప్పలేకపోతున్నానని కేశవ్ పేర్కొన్నాడు. 
