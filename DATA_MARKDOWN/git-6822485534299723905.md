
# بیانیه سپاه پاسداران و ارتش به مناسبت ۱۳ آبان

Published at: **2019-11-03T18:55:00+00:00**

Author: ****

Original: [جامعه خبری تحلیلی الف](https://www.alef.ir/news/3980812174.html)

سپاه پاسداران انقلاب اسلامی در بیانیه‌ای با گرامیداشت ۱۳ آبان ماه روز ملی مبارزه با استکبار جهانی، گسترش دامنه استکبار ستیزی و مصاف ملت‌ها با شیطان بزرگ را نماد حقانیت اقدام انقلابی دانشجویان مسلمان پیرو خط امام (ره) در تسخیر لانه جاسوسی آمریکا در سال ۵۸ دانست وتاکید کرد: سد کردن راه نفوذ سیاسی و تسلط امریکا بر ایران از طریق عدم مذاکره با شیطان بزرگ ، سیاستی منطبق بر مبانی مستحکم دینی و عقلانی است .
به گزارش سپاه نیوز،  در آستانه ۱۳ آبان ماه روز ملی مبارزه با استکبار جهانی ، سپاه پاسداران انقلاب اسلامی در بیانیه‌ای با گرامیداشت این روز تاریخی، گسترش دامنه استکبار ستیزی و مصاف ملت‌ها با شیطان بزرگ را نماد حقانیت اقدام انقلابی دانشجویانمسلمان پیرو خط امام (ره) در تسخیر لانه جاسوسی آمریکا در سال ۵۸ دانست .
در بخشی از این بیانیه آمده است:سیزده آبان که یادآور سه رخداد بزرگ و موثر در روند تکاملی و آرمانی انقلاب اسلامی از تبعید حضرت امام (ره) به ترکیه در سال ۱۳۴۳ و کشتار وحشیانه دانش آموزان انقلابی در سال ۱۳۵۷ توسط دژخیمان رژیم وابسته و جلاد شاه تا تسخیر انقلابی و حماسی جاسوس خانه آمریکا در تهران در سال ۱۳۵۸، است؛ در واقع سرآغاز پیدایش و بلوغ گفتمان استکبارستیزی و مقاومت ضد آمریکایی در دوره نوین تاریخی و چه بسا فراتر از جغرافیای انقلاب اسلامی و مرزهای ایران عزیز به شمار می رود.
این بیانیه می‌افزاید:با گذشت ۴۰ سال از حادثه بزرگ، تاریخی و عبرت آموز تسخیر لانه جاسوسی آمریکا در تهران، هم اینک بیش از هر زمان دیگری حق طلبان و آزادیخواهان عالم ، به رغم جنجال آفرینی ، غوغاسالاری و هیاهوی رسانه‌ای نظام سلطه و صهیونیسم با پوشش حقوق بشر، هر سال حقانیت اقدام انقلابی دانشجویان مسلمان پیرو خط امام (ره) آشکارتر و آن را به عنوان یک الگوی اعتراضی و ایستادگی الهام‌بخش برابر سیاست‌های ظالمانه و استکباری حاکمان پلیدکاخ سفید مورد تکریم و ستایش قرار می‌دهند.
در ادامه این بیانیه با اشاره به ریشه تاریخی دشمنی آمریکایی‌ها علیه ملت ایران و محدود نشدن آن به دوران پس از انقلاب اسلامی و قبیح دانستن تلاش برخی برای اعلام شروع این اختلاف و دشمنی از حادثه تسخیر لانه جاسوسی در ۱۳ آبان ۵۸ خاطرنشان شده است: خباثت ها، خیانت ها و جنایت های ۶۶ ساله رژیم سلطه‌گر و تروریست پرور ایالات متحده آمریکا ضد ملت ایران به ویژه طی چهار دهه پس از پیروزی انقلاب شکوهمند اسلامی، هم اینک به گسترش عمق راهبردی جمهوری اسلامی به عنوان اصلی ترین عنصر و عامل بازدارنده در روابط بین‌الملل منجر شده است که از مولفه های متنوع و عمیقی از قدرت بهره مند و مردم بنیان بودن آن در پیوند با دین و رهبری دینی بیش از هر مؤلفه دیگر، کارایی ممتاز خود را به رخ جهانیان کشیده است.
این بیانیه تصریح کرده است: امروز شعار مرگ بر آمریکا و اراده مبارزه و مقابله با راهبردها و سیاست‌های هیأت حاکمه فاسد، منفور، جنایتکار و تروریستی ایالات متحده آمریکا، به یک واقعیت جهانی و بین المللی تبدیل شده است و کمتر روزی است که اخباری مبنی بر مخالفت و صف‌آرایی ملل و جوامع جهانی حق‌طلب و آزادی‌خواه برابر آمریکا و متحدان آن -حتی در جغرافیای تحت استیلای آمریکایی ها- به گوش نرسد.
در این بیانیه با اشاره به سابقه دشمنی ها و توطئه های امریکا علیه ملت ایران ، ازکودتای ۲۸ مرداد  ۱۳۳۲ به عنوان سرآغاز خصومت علنی شیطان بزرگ با ایران یاد و تصریح شده است: هرچند امروز همگان شاهد شکست پی در پی راهبردهای امریکا در منطقه و جهان که نشان از افول ابرقدرتی و فروپاشیدن ابهت پوشالی آن نزد ملت‌های آزاده دنیا دارد، هستند؛ اما این رژیم مستکبر از کودتای ۱۳۳۲ تا به امروز هیچ تغییری نکرده و دست از شرارت و خوی غاصبانه خود برنمی دارد.
در ادامه این بیانیه خاطرنشان شده است: سد کردن راه نفوذ سیاسی و تسلط امریکا بر ایران از طریق عدم مذاکره با شیطان بزرگ ، سیاستی منطبق بر مبانی مستحکم دینی و عقلانی است که گفتمان مقاومت را به عنوان گفتمان ایستادگی برابر مستکبرین و ظالمان و غلبه بر راهبرد تحریم و فشار حداکثری  معرفی و اراده پولادین و اقتدار و عزتمندینظام مقدس جمهوری اسلامی و ملت شریف ایران را برابر خوی استعماری و دیکتاتوری امریکا به نمایش می گذارد.
این بیانیه با اشاره به تحولات و رخدادهای اخیر در عراق و لبنان و واکنش مردم این دو کشور به مداخلات امریکا و رژیم صهیونیستی در امور داخلی آن یادآوری کرده است:شکل گیری جبهه مقاومت و رجعت تدریجی امنیت و شکست فتنهداعش و تروریسم تکفیری در عراق و سوریه و ناکامی هدف‌گذاری های شیطانی در جنگ یمن و نوید بخشی آینده ای روشن و توأم با اقتدار و عظمت برای ملت های منطقه غرب آسیا و بلکه جهان اسلام، در واقع از پیامدها و دستاوردهای تفکر و فرهنگ مقاومت و ایستادگی ضد استکباری و ضد آمریکایی نوین است که نطفه آن در ۱۳ آبان ۵۸ با عبور از دیوار های لانه جاسوسی آمریکا در تهران منعقد و تحت هدایت های امامین انقلاب اسلامی حضرت امام خمینی و امام خامنه‌ای عزیز (مدظله العالی) راهبری و مدیریت شد.
این بیانیه در پایان با دعوت از اقشار و آحاد مختلف ملت مومن، انقلابی، ولایی و بصیر ایران اسلامی برای حضور پرشور، گسترده، مقتدرانه و شکوهمند در تظاهرات سراسری ۱۳ آبان ۹۸ و تاکید بر ضرورت بازخوانی و تبیین حماسه ۱۳ آبان ۵۸ و درس ها، عبرت ها و پیامدهای آن به ویژه برای نسل جوان و آینده‌ساز جامعه و نصب العین قرار دادن منویات و رهنمودهای حکیمانه امامین انقلاب اسلامی در این عرصه تصریح کرده است:امروز همه صاحب نظران، کارشناسان و نهادها و شخصیت‌های مرجع صادق و معتبر سیاسی جهان همراه و همصدا با ملت ایران اذعان می‌کنند که آمریکا مظهر شیطان و نماد پلیدی و پلشتی در تاریخ معاصر است و محل های حضور رسمی و غیر رسمی آنها به ویژه سفارتخانه های ایالات متحده در جای جای این عالم، کانون طراحی توطئه‌ها و فتنه آفرینی علیه ملتها و تحمیل خوی استکباری، گرگ صفتی و دیکتاتوری جهانی و بین المللی این رژیم ضد بشری و حامی دولت ها و رژیم های دیکتاتور کودکش و در عین حال  وابسته و مزدور کاخ سفید است.

        بیاینه ارتش: نیروهای مسلح بر سر امنیت مردم با هیچکس شوخی نخواهند داشت
      
همچنین ارتش جمهوری اسلامی ایران به مناسبت یوم‌الله ۱۳ آبان‌ سالروز تسخیر لانه جاسوسی آمریکا بیانیه‌ای صادر کرد.
متن این بیانیه به نقل از روابط عمومی ارتش بدین شرح است:
یوم الله سیزدهم آبان در حافظه ملت انقلابی رشید و بصیر ایران اسلامی روزی اثرگذار و فراموش نشدنی است که بصیرت و روحیه انقلابی مردم خداجوی ایران اسلامی را در قبل، حین و بعد از انقلاب را شکل داد؛ تبعید حضرت امام خمینی (ره) به ترکیه در سال ۱۳۴۳، کشتار وحشیانه دانش‌آموزان توسط رژیم طاغوت در سال ۱۳۵۷ و تسخیر لانه جاسوسی توسط دانشجویان در سال ۵۸ نماد استکبارستیزی ملت ایران و ذلت دشمنان این مرز و بوم است.
شهادت خیل عظیمی از دانش‌آموزان در راه انقلاب اسلامی در آبان ۵۷ نشان داد که فداکاری برای اسلام عزیز، بزرگ و کوچک نمی‌شناسد و فرزندان رشید ملت ایران امروز نیز برای فدا شدن در راه اسلام، کشور و رهبری معظم انقلاب آماده و پا در رکاب هستند برای شهادت در راه آرمان‌های بلند اسلام و انقلاب لحظه شماری می‌کنند.
ملت ایران با تسخیر لانه جاسوسی آمریکا در ۱۳ آبان‌ماه سال ۵۸ نه تنها چشم فتنه را کور کرد بلکه نشان داد که در مبارزه با استکبار و ایادی آنان عزمی جدی داشته و بر این باورند که استکبارستیزی با فلسفله انقلاب اسلامی پیوندی ناگسستنی دارد.
امروز فتنه انگیزی آمریکا در برخی از کشورهای منطقه همچون لبنان و عراق در ایجاد آشوب و درگیری، چرایی ضرورت تسخیر لانه جاسوسی آمریکا در سال ۵۸ را به ما یادآور می‌شود.
تسخیر لانه جاسوسی توسط دانشجویان پیرو خط امام ثابت کرد که هر جا آمریکا حضور داشته باشد تفرقه و اغتشاش و اعتراض هم وجود خواهد داشت و یکی از دلایلی که امنیت امروز  کشور عزیزمان مثال زدنی و خار چشم دشمنان شده، نبود سفارتخانه آمریکا در تهران است. موضوعی که مقامات آمریکایی برای بازگشایی آن و ایجاد تفرقه در سال‌های اخیر تلاش‌های فراوان کرده‌اند.
امروز بیش از هر زمان دیگری ثابت شده که سیاست‌های منطقه ای آمریکا شکست خورده است، سردمداران کاخ سفید با تفرقه افکنی و ایجاد جنگ درون تمدنی به دنبال اهداف خود هستند.
نیروهای مسلح جمهوری اسلامی ایران برای هرگونه تحرک مخرّبانه دشمن در برهم زدن امنیت و آرامش هوشیاری لازم و کافی را دارند به فرماندهی معظم کل قوا و مردم شریف ایران اسلامی این اطمینان را می‌دهند که بر سر امنیت مردم با هیچکس شوخی نخواهند داشت.
ارتش جمهوری اسلامی ایران، ضمن گرامیداشت یوم‌الله ۱۳ آبان، روز ملی مبارزه با استکبار جهانی، پاسداشت یاد و خاطره امام راحل (ره)، شهدای انقلاب اسلامی و تجدید بیعت با رهبر فرزانه انقلاب، همراه و هم‌صدا با سایر اقشار ملت عاشورایی ایران اسلامی، آمادگی خود را برای رویارویی با استکبار جهانی در تمامی عرصه‌های دفاع از انقلاب و نظام اعلام می‌دارد.
