
# Odhalení Ryzenů Threadripper 3000 odloženo na čtvrtek, start prodejů zatím nevíme

Published at: **2019-11-05T15:36:40+00:00**

Author: **Jan Olšan**

Original: [Cnews.cz](https://www.cnews.cz/amd-ryzen-threadripper-3000-datum-odhaleni-odlozeno-7-listopad/)


        VŠECHNY FOTOGRAFIE
      
Dnes mělo podle před časem uniklých údajů AMD odhalit 7nm highednové procesory Ryzen Threadripper 3000, přičemž o 14 dní později se měly první dva modely i začít prodávat. Dnes měly být sděleny parametry a také uveden „teaser“ na nejvyšší model, jenž měl jít na trh až v lednu 2020. Nicméně to vypadá, že se plány změnily, minimálně to dnešní odhalení na papíře se odkládá.
S touto zprávou přišel web VideoCardz, který vypustil také předchozí informaci o datech, která by údajně měla pocházet z dokumentů pod NDA, které od někoho získal. VideoCardz upravenou stránku ukázal, takže ji můžete vidět níže. Ovšem nyní píše, že AMD termíny informačního embarga změnilo a přesunulo plánové odhalení – tedy to, co mělo proběhnout dnes – na 7. listopadu, neboli na čtvrtek.
Proč se posunulo zrovna papírové odhalení od dva dny, není známo. Větší logiku by mělo, pokud by se odložil termín recenzí, protože tam hraje roli dostupnost ovladačů, aktualizací BIOSu/mikrokódu a podobné věci (a také samotná dostupnost procesorů). Ovšem o tom, zda se posunulo i embargo na recenze, VideoCardz nic nepíše, takže tady zatím nevíme, zda či kam bylo jejich datum také odloženo. V pondělí jsme zde měli informaci, že Intel začne svá až osmnáctijádrová Core i9-10000X („Cascade Lake-X“) prodávat 25. listopadu, tedy jak jsme tehdy uváděli, až po Threadripperech. Pokud by ale AMD termín vydání teď posunulo z 19. listopadu dál, možná by se mohlo dostat zase až za premiéru Intelu. Zatím nevíme.
Podle dokumentu od VideoCardz měly dnes (a nově údajně 7. listopadu) být oznámeny modely Ryzen Threadripper 3960X a Ryzen Threadripper 3970X. Kromě odhalení měly být také na webu firmy zveřejněny stránky k nim, tedy zřejmě kompletní specifikace od počtu jader přes takty až po TDP a tak podobně. Stejně tak měly výrobci desek na svých vlastních stránkách zveřejnit specifikace základovek platformy TRX40 pro tyto procesory (o platformách TRX80 a WRX80, nichž prosákly informace dříve, zatím ani zmínka, takže stále nevíme, zda budou existovat).
K top modelu Ryzen Threadripper 3990X se 7. listopadu asi nedozvíme přesné informace, specifikace na webu AMD mají být až v onom lednu 2020, kdy má být vydán. Dokument říká, že tento týden by měl být ukázán opět jenom „teaser“, v kterém bude řečené jenom jméno procesoru a počet jader. Dozvíme se tedy aspoň toto, čímž by mělo být jasné, na jakém počtu bude vlastně platforma TRX40 končit.
Asi je teoreticky možné i to, že termín startu prodejů a vydání recenzí se na rozdíl od papírového odhalení nezměnil a zůstává. Nicméně spíš se asi bude posouvat také. Kdyby se objevil nějaký únik, na jaké datum byl termín přeložen, článek aktualizujeme, nicméně ve čtvrtek by snad mohlo být jasné i z oficiálních zdrojů. Den recenzí/dostupnosti by asi mělo říct přímo AMD při odhalení.

        VŠECHNY FOTOGRAFIE
      
