
# Bursa krallar gibi

Published at: **2019-11-01T14:23:01+00:00**

Author: ****

Original: [OLAY](https://www.olay.com.tr/bursa-krallar-gibi-213869h.htm)

Eski günlerinde dönme sinyali veren Bursa basketbolunda takımlarımızın başarılı grafikleriyle yüzler gülerken, istatistiklerde de ekiplerimizde yer alan oyuncular üst sıralarda yer alıyor.
Bursa basketbolu bu sezon eski günlerini aratmayacak kadar güzel bir dönem yaşıyor. ING Basketbol Süper Ligi'nde 2 ekiple temsil edilen, Türkiye Basketbol Ligi'nde 2 temsilcisi olan, Kadınlar Basketbol Ligi ve Türkiye Basketbol 2. Ligi'nde 1'er temsilcisi olan Bursa, takımlarının başarılı performanslarıyla yeniden çıkışa geçti. Bursa takımlarının başarısında elbette ki oyuncularının performansı oldukça belirleyici oldu.

        ÜST SIRALARI MESKEN TUTTULAR
      
Bu performanslar sonunda liglerde Bursa ekiplerinde forma giyen oyuncular da istatistiklerde üst sıralarda kendilerine yer bulmakta zorlanmadılar. Basketbolun erkeklerdeki en üst ligi olan ING Süper Lig'de TOFAŞ ve Frutti Extra Bursasporlu oyuncular, bu sezon 5 haftası geride kalan ligde istatistiklerde üst sıraları kendilerine adeta mesken edindi. Sayı krallığında yeşil beyazlı ekipten Allerik Freeman 5 maçta rakip potaya 111 sayı bırakırken, sayı liderliğinde de zirvede yer aldı. Bu kategoride TOFAŞ'tan Devin Williams 110 sayıyla ikinci sırada yer alırken, Bursasporlu Christopher James Jones beşincilik basamağında yer aldı.

        RİBAUNDDA OLASENİ ZİRVEDE
      
Asist liderleri sıralamasında ise TOFAŞ'tan Barış Ermiş 36 asistle üçüncü sırada bulunurken, Frutti Extra Bursasporlu Christopher James Jones 34 asistle 4. sıraya yerleşti. Blok liderleri sıralamasında ise Frutti Exra Bursasporlu İzzet Türkyılmaz 5 blokla sıralamanın 5. sırasında yer aldı. Ribaunt krallığında da yine bir Bursasporlu oyuncu bulunuyor. Yeşil beyazlı ekipten Gabriel Olaseni 5 maçta 45 ribaundla ilk sırada yer alırken, TOFAŞ'tan Devin Williams 39 ribaundla 5.'lik basamağında bulunuyor.

        VERİMLİLİK ZİRVESİ WİLLİAMS'IN
      
Bu sezon kısıtlı kadrosu nedeniyle oyuncularına fazla süre vermek zorunda olan Frutti Extra Bursaspor'dan ligde en fazla süre alan oyuncular sıralamasında 2. sırada yer alırken, Christopher James Jones da 3.'lük basamağında bulunuyor. Üç sayı liderleri sıralamasında da yeşil beyazlı ekipten Allerik Freeman 5 maçta 17 isabetli üçlükle liderlik koltuğunda yer alıyor. Ligin 5 haftlık periyodu sonunda verimlilik puanı en yüksek oyuncusu ise 131 puanla TOFAŞ'tan Devin Williams oldu. Bu kategoride Frutti Extra Bursaspor'dan Allerik Freeman da 101 puanla 5. sırada kendisine yer buldu. 

        Veal fark yarattı
      
Süper Lig olduğu kadar Türkiye Basketbol Ligi, Kadınlar Basketbol Ligi Türkiye Basketbol 2. Ligi'nde yer alan temsilcilerimizde forma giyen oyuncular istatistiklerde üst sıralarda kendilerine yer bulmayı başardı. Bu sezon Türkiye Basketbol Ligi'ndeki performansıyla büyük alkış alan Finalspor'un 1996 doğumlu oyuncusu Marlain Veal istatistikleri adeta parçaladı. Lig öncesi Federasyon Kupası'ndaki performansıyla göz dolduran 1,70 boyundaki oyuncu ligde geride kalan 3 haftada sayı krallığı (89), asist krallığı (29), üç sayılık isabet (9) ve verimlilik puanında (121) liderlik koltuğunda oturuyor.

        TÜM LİGLERDE VARIZ
      
Asist krallığında yine Finalspor'dan Serhat Uğur 26 asistle 3., blok kralığında Finalspor'dan Abdoulaye Gueye 8 blokla lider, rbiant krallığında kırmızı beyazlı ekipten Marlain Veal 29 ribaundla 4., top çalmada Final'den Marlain Veal 9 top çalmayla 2., süre almada aynı oyuncu 5. sırada yer alıyor. Yine Marlain Veal'in lider olduğu 3 sayılık isabet istatistiğinde ise Finalspor'dan Serhat Uğur 9 üçlükle 4. sırada yer alırken, Gemlik Basketbol'dan Can Terzioğlu 8 üçlükle 5.'lik basamağında bulunuyor. Kadınlar Basketbol Ligi'nde asist krallığında Büyükşehir Belediyespor'dan Rabia Gülşah Çelebi, 5 maçta 36 asistla liderlik koltuğunda otururken, Türkiye Basketbol 2. Ligi'ndeki temsilcimiz Geçitspor'dan Cem Koçal, 3 sayılık isabette 3 maçta 11 üçlükle lider, sayı krallığında 3 maçta 60 sayıyla ikinci ve süre almada da 4. sırada yer alıyor.
