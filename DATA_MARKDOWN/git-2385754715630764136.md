
# Μπάγερν: Ο Κόβατς έδωσε τέσσερις παίκτες πριν φύγει

Published at: **2019-11-04T20:09:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/international/germany/595716/mpagern-o-kovats-quotedosequot-tesseris-paiktes-prin-fygei)

Ο Νίκο Κόβατς αποτελεί παρελθόν από την τεχνική ηγεσία της Μπάγερν, αλλά στην τελευταία εκρηκτική συνάντηση με τη διοίκηση και τους παίκτες εξαπέλυσε ευθεία επίθεση σε τέσσερις εξ αυτών. Ησυντριβή στην Φρανκφούρτη με 5-1 από την τοπική Άιντραχτ αποτέλεσε το κύκνειο άσμα του Νίκο Κόβατς στον πάγκο της Μπάγερν, καθώς την Κυριακή ο 48χρονος Κροάτης προπονητής απομακρύνθηκε από την τεχνική ηγεσία των Βαυαρών. Όπως όλα δείχνουν η τελική απόφαση ελήφθη το Σάββατο το βράδυ σε σύσκεψη που είχε ο Κόβατς με τη διοίκηση (Ούλι Χένες, Χασάν Σαλιχάμιτζιτς και Καρλ-Χάιντς Ρουμενίγκε) και τους παίκτες της ομάδας στο προπονητικό κέντρο της ομάδας του Μονάχου. Το μείγμα της συνάντησης ήταν εκρηκτικό σύμφωνα με αποκαλυπτικό ρεπορτάζ της BILD. Ο Κροάτης αντιλαμβανόμενος ότι το τέλος του στην Μπάγερν πλησιάζει εξαπέλυσε ευθεία επίθεση σε τέσσερις πρώην (πλέον) παίκτες του. Πρώτα απευθύνθηκε στον Σερζ Γκνάμπρι λέγοντάς του "Χάνεις την μπάλα εύκολα" και μετά στον Κινσλέ Κομάν κάνοντας αντιπαραβολή με τον Τόμας Μίλερ: "Μένεις και κοιτάζεις σταματημένος, ενώ ο Τόμας παλεύει". Σειρά πήρε ο Τιάγκο Αλκάνταρα στον οποίον είπε απευθυνόμενος: "Φτάνουν τα τσαλιμάκια" και άφησε τελευταίο τον Ζερόμ Μπόατενγκ για την αποβολή εννιά μόλις λεπτά μετά την έναρξη της αναμέτρησης στην Κόμερτσμπανκ Αρενα κατά τη συντριβή από την Άιντραχτ. Ο μέχρι πρότινος βοηθός του, Χάνσι Φλικ, θα καθοδηγήσει τους Βαυαρούς στον αγώνα με τον Ολυμπιακό την ερχόμενη Τετάρτη (6/11) για την 4η αγωνιστική της φάσης των ομίλων του Champions League ενώ θα είναι στον πάγκο και στο μεγάλο ντέρμπι με την Ντόρτμουντ το ερχόμενο Σάββατο για την 11η αγωνιστική της Bundesliga. Όσο για την επόμενη μέρα, μάλλον πρόκειται για μπρα-ντε-φερ Μουρίνιο και Αλέγκρι... Πηγή sport24.gr 
