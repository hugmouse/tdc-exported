
# महाराष्ट्र की सत्ता का सियासी सोमवार, क्या सरकार बनाने के लिए बनेंगे नए समीकरण

Published at: **2019-11-04T04:25:40+00:00**

Author: **नई दिल्ली, लाइव हिन्दुस्तान टीम**

Original: [https://www.livehindustan.com](https://www.livehindustan.com/national/story-politics-of-power-in-maharashtra-will-new-equations-be-formed-to-form-government-2830818.html)

महाराष्ट्र में नई सरकार के गठन को लेकर शिवसेना और भाजपा के बीच खींचतान और बढ़ गई है। वहीं एनसीपी अध्यक्ष शरद पवार भी सोमवार को दिल्ला आ रहे है। सूत्रों के मुताबिक शरद पवार कांग्रेस की अंतरिम अध्यक्ष सोनिया गांधी से सोमवार सुबह 11 बजे मुलाकात करेंगे। उधर, देवेंद्र फडणवीस सोमवार को दिल्ली में भाजपा अध्यक्ष अमित शाह से मुलाकात करेंगे। 
शनिवार को नरम रुख दिखाने के बाद शिवसेना के तेवर रविवार को फिर तीखे हो गए। शिवसेना सांसद संजय राउत ने दावा किया की उनकी पार्टी को 170 विधायकों का समर्थन है। अगर भाजपा नहीं मानी तो हम सरकार बनाएंगे। वहीं, भाजपा ने कहा कि नई सरकार का गठन जल्द होगा। शिवसेना नेता संजय राउत ने कहा कि हमारे पास बहुमत का आंकड़ा है। अभी हमारे पास 170 विधायकों का समर्थन है, जो 175 तक पहुंच सकता है। उन्होंने कहा कि शिवसेना के एक मुख्यमंत्री मुंबई के दादर क्षेत्र में शिवाजी पार्क में शपथ लेंगे और दावा किया कि उनकी पार्टी को 170 से अधिक विधायकों का समर्थन मिलेगा। राउत ने यह भी कहा कि दोनों पार्टियों (भाजपा और शिवसेना) के बीच बातचीत सिर्फ मुख्यमंत्री पद के लिए होगी और अगर ऐसा नहीं होता तो हमारे पास शिवसेना का मुख्यमंत्री होगा। 
फडणवीस शाह से करेंगे मुलाकात महाराष्ट्र में मुख्यमंत्री की कुर्सी को लेकर गहराए विवाद के बीच देवेंद्र फडणवीस सोमवार को दिल्ली में भाजपा अध्यक्ष अमित शाह से मुलाकात करेंगे। हालांकि, आधिकारिक तौर पर बताया जा रहा है कि फडणवीस सूबे में बेमौसम बारिश से उपजे हालात से केंद्र सरकार को अवगत कराने और केंद्रीय गृहमंत्री अमित शाह से राहत देने की मांग करने के लिए दिल्ली का दौरा कर रहे हैं। लेकिन राजनीतिक गलियारे में यह चर्चा चल रही है कि फडणवीस सूबे में सरकार बनाने को लेकर भी अमित शाह से चर्चा करेंगे।
सोनिया ने आज मिलेंगे पवार एनसीपी अध्यक्ष शरद पवार भी सोमवार को दिल्ला आ रहे है। सूत्रों के मुताबिक शरद पवार कांग्रेस की अंतरिम अध्यक्ष सोनिया गांधी से सोमवार सुबह 11 बजे मुलाकात करेंगे। हालांकि अभी तक शरद पवार और सोनिया गांधी के मुलाकात करने की आधिकारिक पुष्टि नहीं हो पाई है। लेकिन शनिवार को अजित पवार ने दोनों नेताओं के मुलाकात करने की बात कही थी।
शिवसेना राजभवन जाएगीशिवसेना महाराष्ट्र के राज्यपाल से सोमवार शाम पांच बजे मुलाकात करेगी। इस दौरान शिवेसना के नेता संजय राउत राज्यपाल को चुनाव बाद महाराष्ट्र में उपजे राजनीतिक हालात की जानकारी देंगे। 
आपको बता दें, शिवसेना के 56 विधायक हैं, जबकि कांग्रेस के पास 44 और राष्ट्रवादी कांग्रेस पार्टी (एनसीपी) के पास 54 विधायक हैं। वहीं, निर्दलीय विधायकों की संख्या एक दर्जन से ज्यादा है। अगर ये सभी पार्टियां एकसाथ आती हैं तो ये आंकड़ा 170 के करीब पहुंचता है। यह पूछे जाने पर कि क्या सरकार गठन का ‘रिमोट कंट्रोल’ अब उनकी पार्टी के पास है। राउत ने कहा, यह कोई खेल नहीं है। बल्कि शिवसेना के लिए विश्वास, आत्म-सम्मान और सच्चाई का मामला है। उन्होंने कहा, महाराष्ट्र ने कभी भी झूठ को बर्दाश्त नहीं किया है। यदि आप स्वीकार नहीं करते हैं कि क्या तय हुआ था तो लोग आपको सबक सिखाएंगे। बाधा उन लोगों से है जो झूठ बोलते हैं। राउत ने कहा कि अगर भाजपा अध्यक्ष और शिवसेना प्रमुख उद्धव ठाकरे बैठते हैं तथा इस पर चर्चा करते हैं तो गतिरोध का हल किया जा सकता है।
 
