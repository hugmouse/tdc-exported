
# دستگیری کلاهبردار سایت آژانس مسافرتی قلابی

Published at: **2019-11-05T18:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620095/%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%B3%D8%A7%DB%8C%D8%AA-%D8%A2%DA%98%D8%A7%D9%86%D8%B3-%D9%85%D8%B3%D8%A7%D9%81%D8%B1%D8%AA%DB%8C-%D9%82%D9%84%D8%A7%D8%A8%DB%8C)


        رئیس پلیس فتا پایتخت از دستگیری یک کلاهبردار فضای مجازی خبر داد و گفت: متهم با ساخت سایتی شبیه به سایت شرکت خدماتی مسافرتی از مسافران هوائی کلاهبرداری می کرد.
      

        آفتاب‌‌نیوز :
      
سرهنگ تورج کاظمی در تشریح این خبر، اظهار کرد: نماینده حقوقی یکی از شرکت های مسافرتی به پلیس فتا مراجعه و اعلام کرد تعدادی از مسافران شرکت به دفتر شرکت خدماتی مسافرتی مراجعه و اظهار می دارند که بلیط هواپیما از شرکت خدماتی مسافرتی رزرو کرده اند و خواستار ارائه خدمات مسافرتی شده اند و حتی پرینت ثبت نام نیز در اختیار دارند، ولی در بررسی وضعیت ثبت نام مسافران چنین ثبت نامی در سایت شرکت انجام نشده است و این باعث سرگردانی شهروندان و لطمه به اعتبار آژانس مسافرتی شده است.
این مقام انتظامی گفت: شناسایی و دستگیری متهم یا متهمان پرونده در دستور کار کارآگاهان پلیس فتا قرار گرفت و کارآگاهان در تحقیقات پلیسی متوجه شدند فردی با طراحی سایتی شبیه به سایت اصلی شرکت خدمات مسافرتی اقدام به ثبت نام مسافران و رزرو هواپیما کرده و مبالغی نیز از آنان دریافت کرده است.
رئیس پلیس فتا با بیان اینکه در تحقیقات پلیسی، هویت متهم که مردی 32 ساله و ساکن حوالی جاده کرج تهران است، شناسایی شد، گفت: با هماهنگی دادسرای مبارزه با جرایم رایانه ای متهم درمحل سکونتش دستگیر و برای تحقیقات تکمیلی به پلیس فتا انتقال یافت.
وی ابراز داشت: متهم در پلیس فتا به جرم ارتکابی اعتراف و اظهار داشت: به علت مشکلات مالی تصمیم به ساخت صفحه جعلی نموده است.
کاظمی با تاکید بر اینکه مسافران هوائی در هنگام ثبت نام به نشانی دقیق شرکت ها مراجعه کند و از آدرس اینترنتی صفحات سایت ها مطمئن شوند، افزود: متهم پس از تحقیات تکمیلی در اختیار مرجع قضائی قرار گرفت.
