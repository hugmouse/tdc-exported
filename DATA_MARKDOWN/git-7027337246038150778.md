
# به زودی؛ صدور کارت شناسه قبض مشترکان برق

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696257/%D8%A8%D9%87-%D8%B2%D9%88%D8%AF%DB%8C-%D8%B5%D8%AF%D9%88%D8%B1-%DA%A9%D8%A7%D8%B1%D8%AA-%D8%B4%D9%86%D8%A7%D8%B3%D9%87-%D9%82%D8%A8%D8%B6-%D9%85%D8%B4%D8%AA%D8%B1%DA%A9%D8%A7%D9%86-%D8%A8%D8%B1%D9%82)

مدیرکل مدیریت مصرف و خدمات مشترکان شرکت توانیر، گفت: به‌زودی همه مشترکان شناسه قبض خود را در کارتی دریافت می‌کنند و می‌توانند از آن برای پرداخت خود از طرق مختلف از جمله دستگاه‌های خود پرداز (ATM) استفاده کنند.
به گزارش ایرنا؛ هادی مدقق در دومین روز نوزدهمین نمایشگاه بین المللی صنعت برق ایران در کارگاه آموزشی هوشمندسازی شبکه برق کشور افزود: این طرح در ادامه طرح حذف قبض های کاغذی و با هدف راحت ترشدن پرداخت‌های مشترکان انجام می شود.
وی از دوسویه شدن تعامل وزارت نیرو با مشترکان برق خبر داد و خاطرنشان ساخت: یکی از اهداف هوشمند سازی شبکه، تغییر کردن تعریف مشترک و برقراری ارتباط دو سویه با آنان است و در واقع مشترک آینده،‌ در بازار سهیم است.
مجری طرح فهام (هوشمند سازی شبکه برق کشور) ادامه داد: در حال حاضر وزارت نیرو به مشترکان خدمات ارائه می کند و ارتباط دو سویه با مشترکان وجود ندارد.
مدقق درباره محیط شبکه الکتریکی موجود گفت: در حال حاضر تولید متمرکز است، تلفات در انتقال و توزیع و محدودیت در کنترل و پایش وجود دارد، تغییر بار و ماهیت آن رخ می دهد، سرویس دهی به مشترکان محدود است، مشکلات زیست محیطی وجود دارد، بهره‌وری در زنجیره تامین پایین است هدفی که در نظر داریم این است که تولید غیر متمرکز شود و هر مشترک تولیدکننده برق باشد، تاثیرات بر محیط زیست کاهش یابد، ارتباط گسترده و دو سویه با مشترکان برقرار شود، مشترکان فعال شوند، نفوذ انرژی های تجدیدپذیر افزایش یابد.
مدیرکل مدیریت مصرف و خدمات مشترکان و مجری طرح فهام ادامه داد: در این شرایط دولت می تواند نقش نظارت گر را بازی کند. در روش سنتی خدمات محور هستیم اما زمانی که مشترک محور شویم انواع تعاملات بین بازیگران مختلف می تواند وجود داشته باشد.
