
# באזל פארק: מגדל בן 27 קומות יקום ליד הקניון הגדול - עלות ההקמה 350 מיליון שקל

Published at: **2019-11-04T10:30:00+00:00**

Author: **מתן דויטש**

Original: [חדשות פתח תקוה](http://mynetpetahtikva.co.il/%d7%a0%d7%93%d7%9c-%d7%9f/%d7%91%d7%90%d7%96%d7%9c-%d7%a4%d7%90%d7%a8%d7%a7-%d7%9e%d7%92%d7%93%d7%9c-%d7%91%d7%9f-27-%d7%a7%d7%95%d7%9e%d7%95%d7%aa-%d7%99%d7%a7%d7%95%d7%9d-%d7%9c%d7%99%d7%93-%d7%94%d7%a7%d7%a0%d7%99%d7%95%d7%9f-%d7%94%d7%92%d7%93%d7%95%d7%9c-%d7%a2%d7%9c%d7%95%d7%aa-%d7%94%d7%94%d7%a7%d7%9e%d7%94-350-%d7%9e%d7%99%d7%9c%d7%99%d7%95%d7%9f-%d7%a9%d7%a7%d7%9c-415820/4)

קבוצת סופרין, העוסקת בייזום, ניהול והקמה של פרויקטים נדל"ניים למגורים, משרדים ומסחר וקבוצת וייס העוסקת בין השאר בניהול, ייזום והשבחה של נכסי נדל"ן בארץ ובעולם, מדווחות כי מימשו השבוע אופציה לרכישת הקרקע להקמת מגדל משרדים ברחוב באזל בקריית אריה בפתח תקווה וזאת במחיר של 65 מיליון שקלים.
על פי התב"ע המאושרת במקום, הפרויקט שיקרא "Basel Park" חולש על קרקע בת 3.5 דונם, עליה תקדם קבוצת הרכישה שארגנו סופרין ווייס מגדל בן 27 קומות ועליו 40,000 מ"ר בשימושים מעורבים של – מסחר, תעסוקה ומשרדים. על התכנון האדריכלי הופקד משרד אדריכלים ברעלי לויצקי כסיף.
על פי החברות, אומדן מחיר השיווק למ"ר עמד בממוצע על כ- 7,800 שקלים למ"ר ברוטו ברמת מעטפת, כאשר קבוצת הרכישה עמדה בזמן שהוקנה לה למימוש האופציה. אומדן עלות הקמת הפרויקט מוערך ב כ- 350 מיליון שקלים.
המגרש ממוקם ברחוב בזל, צמוד לקניון הגדול, בית משפט השלום ולפארק העירוני של פתח תקווה הכולל אגם אקולוגי שהקמתו הושלמה לאחרונה.
אזור התעסוקה קריית אריה בפתח תקווה עבר בשנים האחרונות מתיחת פנים ואת מקומן של המוסכים והתעשייה הכבדה, תופסות חברות בכירות במשק בתחומי ההיי טק, הביטוח ועוד. המתחם נחשב לאחד ממתחמי ההייטק המובילים בארץ בכלל ובמרכז בפרט ומאכלס חברות כמו IBM, אינטל אורקל, קודאק, מגדל חברה לביטוח, ביטוח ישיר, ועוד. על פי התכנון פארק ההייטק בקריית אריה מתוכנן להתרחב ולאחרונה נחתמו באזור לא מעט עסקאות לרבות המעבר של חברת פלאפון למתחם.
בחלקו הצפון מזרחי של המתחם נמצאת תחנת רכבת ישראל ובמרחק של עשרות מטרים בודדים מהפרויקט מוקמת תחנה של הקו האדום של הרכבת הקלה אשר תאפשר נגישות גבוה ביותר לעובדים ודיירים אל המתחם.
את קבוצות הרכישה מייצגים עוה"ד אתי דולב וגפן אבקסיס ממשרד פישר בכר חן וול אוריון ושות' ועו״ד עידן שטרית ממשרד שטרית ושות׳, ואת בעלי הקרקע ייצגו עהו"ד עופר נועם וגיא נועם ממשרד ח.נועם ושות'.
לדברי צחי סופרין, מבעלי קבוצת סופרין: "בשנה האחרונה אנחנו עדים לביקושים ההולכים והגוברים לשטחי תעסוקה, משרדים ומסחר בגוש דן ובפרט מחוץ לתל אביב כאלטרנטיבה לאזורי התעסוקה הישנים או הוותיקים בעיר מחד והחדשים והיקרים יותר מאידך. סיום שיווק הפרויקט יחד עם סיום שיווק פרויקט Millstone בהוד השרון, אשר מימשנו לפני פחות משנה, מחזק את שני האזורים כאלטרנטיבה עבור עסקים אשר אינם מעוניינים להיכנס לפקקים של תל אביב. הנגישות של פרויקט "Basel Park" היא יוצאת דופן, הקרבה למחלף התקווה אשר מוביל רכבים מכביש 5 לתוך העיר, בנוסף לקרבה לתחנת הרכבת הקלה ותחנת רכבת ישראל, השפיעו רבות על קבלת ההחלטה של המצטרפים לפרויקט".
רוני וייס, יו"ר קבוצת וייס: "אנו שמחים ומברכים על מימוש האופציה בפרויקט באזל פארק אשר כמו עשרות פרויקטים לפני שיזמנו, קדמנו ואנו מלווים במסגרת קבוצת רכישה, מומשו לפני תום המועד שהוקצה לנו במסגרת האופציה על הקרקע. גם כאן שיווק הקבוצה וגיבושה ערך מספר חודשים בודדים בלבד. הפרויקט נמצא באזור אטרקטיבי במיוחד.
"אזור התעסוקה קריית אריה המתפתח , סמוך לבית החולים בלינסון, לציר הרכבת הקלה , בית המשפט בפתח תקווה ולמרגלות פארק אקולוגי חדש. כל אלה מספקים לרוכשים או השוכרים בבניין סביבת עבודה יוצאת דופן במיוחד לבעלי מקצוע בתחום הרפואה או המשפטים וכמובן ההיטק ולמשקיעים פוטנציאל של תשואה גבוהה במיוחד על הנכס"
