
# Καθυστερεί η είσπραξη προστίμων που επιβάλλει η ΕΠΑ

Published at: **2019-11-04T19:51:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595714/kathysterei-i-eispraksi-prostimon-pou-epivallei-i-epa)

Στην καθυστέρηση που σημειώνεται στην πληρωμή προστίμων που επιβάλλει η Επιτροπή Προστασίας Ανταγωνισμού επικεντρώθηκε η συζήτηση στην Επιτροπή Οικονομικών της Βουλής κατά τη διάρκεια της εξέτασης του προϋπολογισμού της ΕΠΑ για το 2020.  Απαντώντας σε ερωτήσεις των βουλευτών η Πρόεδρος της ΕΠΑ Λουκία Χριστοδούλου ανέφερε συγκεκριμένα ότι η ΕΠΑ σύμφωνα με τον νόμο που τη διέπει εκδίδει την απόφασή της και ενημερώνει το νομικό πρόσωπο στο οποίο έχει επιβληθεί πρόστιμο ότι έχει 30 ημέρες για πληρωμή του ενώ αποστέλλει και δύο επιστολές ανά δεκαπενθήμερο. Το ζήτημα μεταφέρεται έπειτα σε επίπεδο Νομικής Υπηρεσίας για χειρισμό. Η ίδια η ΕΠΑ δεν εισπράττει το πρόστιμο αφού θεωρείται αστικό χρέος οφειλόμενο προς την Δημοκρατία. Είπε επίσης ότι στην συντριπτική πλειοψηφία των αποφάσεων που εκδίδονται ασκείται το δικαίωμα της προσφυγής στο δικαστήριο. Όπως ενημέρωσε στην πλειοψηφία των προστίμων που επιβάλλονται γίνονται προσφυγές. Σε ερώτηση κατά πόσο οι εταιρείες πετρελαιοειδών έχουν πληρώσει παλαιότερα πρόστιμα τα οποία ανέρχονται περίπου στα €20 εκατ. απάντησε αρνητικά. Στο μεταξύ, σύμφωνα με στοιχεία που κατέθεσε η κ. Χριστοδούλου ενώπιον της Επιτροπής Οικονομικών το 2012 επιβλήθηκαν πρόστιμα ύψους €4,77 εκατ. και πληρώθηκαν €4,56 εκατ. Το 2013 επιβλήθηκαν πρόστιμα ύψους 2,04 εκατ. και πληρώθηκαν €1,13 εκατ. Το 2014 επιβλήθηκαν πρόστιμα ύψους €2,10 εκατ. και πληρώθηκαν €1.600. Το 2015, επιβλήθηκαν πρόστιμα ύψους 27,65 εκατ. και πληρώθηκαν €4,45 εκατ. Το 2016 επιβλήθηκαν πρόστιμα ύψους €31 εκατ. στις Λαϊκή Τράπεζα (€7,67 εκατ.), Ελληνική Τράπεζα (€1,56 εκατ.), στην ΑΛΦΑ Τράπεζα (€1,38 εκατ.), στην Εθνική Τράπεζα (€233,9 χιλιάδες), στην Εμπορική Τράπεζα (€160,8 χιλιάδες) στην USB (€121,5 χιλιάδες), στην Societe (€94,1 χιλιάδες), στην Τράπεζα Κύπρου (€18,05 εκατ.) και στην JCC (€1,72 εκατ.) ενώ πληρώθηκαν μόνο τα ποσά που επιβλήθηκαν σε USB και Societe. Το 2017 επιβλήθηκαν πρόστιμα ύψους €20,7 εκατ. που περιλαμβάνουν και την αυτεπάγγελτη έρευνα εναντίον των εταιρειών πετρελαιοειδών και συγκεκριμένα τις εταιρείες Hellenic Petroleum (€5,02 εκατ.), ExxonMobil Cyprus (€8,65 εκατ.), Petrolina (Holding) (€5,7 εκατ.)  και Lucoil Cyprus (€1,39 εκατ.), πληρώθηκαν μόνο €39,1 χιλιάδες που αφορούσαν άλλα πρόστιμα. Το 2018 επιβλήθηκαν 5 πρόστιμα συνολικού ύψους €5,24 εκατ. και πληρώθηκαν τα δύο ύψους €904,480. Ποσό €430.136 που αφορούσε μέρος της απόφασης εναντίον της Lumiere TV ύψους €1,16 εκατ. ακυρώθηκε. Το 2019 επιβλήθηκαν  σε τρεις αποφάσεις πρόστιμα ύψους €658.292 με την ΜΤΝ Cyprus στην οποία επιβλήθηκε το ένα εκ των τριών προστίμων (€237.182) να το έχει πληρώσει. Πρόστιμο ύψους €78.889 αφορούσε το Κοινοτικό Συμβούλιο Κουκλιών για το οποίο έχει καταχωρηθεί αγωγή και πρόστιμο €342.221 επιβλήθηκε στο ΘΟΚ. Η κ. Χριστοδούλου ενημέρωσε επίσης την Επιτροπή Οικονομικών ότι η ΕΠΑ είναι στο  στάδιο εξέτασης διάφορων υποθέσεων που αφορούν επικοινωνίες, τον τομέα των φαρμάκων, το σκυρόδερμα, τα τσιγάρα, τα γυαλιά ηλίου και οράσεως, τις παροχές υπηρεσιών στα λιμάνια, της ενέργειας, του τσιμέντου, των νωπών οπωροκηπευτικών, της τεχνολογίας και της πληροφορίας, της ασφάλισης οχημάτων και της ανακύκλωσης οικιακών αποβλήτων συσκευασίας. Μεγάλη η αύξηση των συγχωνεύσεων Σε ότι αφορά τις συγκεντρώσεις (mergers) η Πρόεδρος της ΕΠΑ ενημέρωσε ότι υπάρχει μια αυξητική τάση στην υποβολή αιτήσεων.Συγκεκριμένα ανέφερε ότι το 2015 έγιναν 18 συγκεντρώσεις, το 2016 26, το 2017 34, το 2018 37, και φέτος μέχρι σήμερα έχουμε 46. Έχει σημειωθεί δηλαδή μια αύξηση της τάξης του 156% σε σχέση με το 2015, πρόσθεσε. Εξήγησε ότι αυτό δείχνει πως διαμορφώνεται μια επιχειρηματική τάση να συνενώνονται δυνάμεις. Είπε επίσης ότι στο πλαίσιο νέας οδηγίας η οποία ουσιαστικά αποσκοπεί στην ενίσχυση των εθνικών αρχών ανταγωνισμού και στην πιο αποτελεσματική εφαρμογή της νομοθεσίας η ΕΠΑ κάνει μια προσπάθεια για ενίσχυση της Επιτροπής. Έχει επίσης ζητηθεί όπως ψηφιοποιηθεί το αρχείο της ΕΠΑ και δοθούν τα κατάλληλα εργαλεία με στόχο να δημιουργηθεί ένα forensic lab. Το σύνολο των προϋπολογιζόμενων δαπανών της ΕΠΑ για το 2020 ανέρχεται στα €2.099.031. KYΠΕ
