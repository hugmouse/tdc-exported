
# Yeni hat müjdesi

Published at: **2019-11-02T12:36:17+00:00**

Author: ****

Original: [OLAY](https://www.olay.com.tr/yeni-hat-mujdesi-213918h.htm)

Türk Hava Yolları (THY) Yönetim Kurulu ve İcra Komitesi Başkanı İlker Aycı, 2020 yılında İstanbul Havalimanı'ndaki 3. pistin hizmete girmesiyle oluşacak ek kapasite ve slot imkanı ile başta Japonya ve Çin olmak üzere Uzak Doğu ülkeleri ile Amerika kıtasına yeni hatlar açılacağını bildirdi.
Aycı, İstanbul Havalimanı'nın resmi açılışının üzerinden bir yıl geçtiğini, büyük taşınmanın ardından 6 ayın geride kaldığını anımsattı. Bu kadar büyük ölçekli bir taşınmanın dünyada az örneğinin görüldüğünü ifade eden Aycı, ''Bundan daha küçük taşınmalarda hatta terminal değişikliklerinde dahi hava yollarının operasyonel açıdan büyük sıkıntıya girdiklerine dair örnekler mevcut. Ancak sağlam planlamamız ve yüksek verimli çalışma programımızla çok şükür biz bunu başarılı bir şekilde gerçekleştirdik'' dedi. Aycı, resmi açılıştan nisan ayındaki 'Büyük Göç'e kadar geçen yaklaşık 6 aylık sürede Atatürk Havalimanı'ndaki seferlerin yanı sıra iç ve dış hatlarda İstanbul Havalimanı'na ilave uçuşlar koyduklarını kaydederek, bu süre zarfında, toplamda 3 bin 500'ten fazla ilave iniş-kalkış operasyonu icra edildiğini söyledi.

        DEĞİŞİMDE ETKİN PERFORMANS
      
Bu uçuşların, daha önce yaptıkları altyapı ve risk analizlerinin, havalimanının tam anlamıyla faaliyete geçmesinden önce karşılaşabilecekleri sorunları görmelerine ve hızlıca müdahale etmelerine olanak sağladığını anlatan Aycı, şunları kaydetti: ''Böylelikle nisanda yeni evimizde ikamet etmeye başladığımızda problemlerin çoğunu önceden tespit edip çözmüş olduğumuzdan, sorunsuz bir şekilde yolcularımıza hizmet sunmayı sürdürdük. Sonraki süreçte de çok kısa bir süre içerisinde tekrardan tam kapasite ile operasyonlarımıza devam ettik... Tabii ki geçen 6 ayda ufak pürüzler, birtakım eksiklikler ortaya çıkmadı değil ama bunların hızlıca giderilmesine yönelik yetkili arkadaşlarımız, etkin bir performans sergileyip, bu eksiklikleri hızla kapatarak operasyonun devamlılığını sağladı ve sağlıyorlar. Ayrıca, sistemde ilave iyileştirmeler gerçekleştirip, bunlar üzerinde de yoğun çalışmalar yapıyorlar. Önümüzdeki dönemde 3. pist ile birlikte operasyonel anlamda çok daha fazla ilave iyileştirmeler de yine ekiplerimizce hayata geçirilmiş olacak.''

        ZORLU SÜREÇTE AĞI GENİŞLETTİK
      
THY Yönetim Kurulu Başkanı İlker Aycı, bu yıl 'Boeing 737 MAX' sorunu ile 'Airbus A-321 Neo' teslimatlarındaki gecikmelere rağmen yeni planlamalar sayesinde zorlu süreçte uçuş ağlarını genişlettiklerini söyledi. Aycı, ''5 Aralık itibarı ile Finlandiya'da Rovaniemi'ye uçmaya başlayacağız. Önümüzdeki ay Muscat (Umman) hattının haftalık frekansını 7'den 10'a çıkaracağız. 2020 yaz tarifesiyle birlikte Los Angeles, Singapur ve Kuala Lumpur hatlarımızı 7 frekanstan 11'e ve Washington DC hattımızı da 7 frekanstan 10'a çıkaracağız. Uçuşlarına bir süre ara verdiğimiz Osaka hattımızı ise 4 frekans olarak 2020 yılı Nisan ayında yeniden devreye alıyoruz. Haziranda da 5 frekansa çıkacağız. Tokyo'da Narita'ya ilaveten Haneda Havalimanı'ndan da gerekli uçuş izinlerini aldık. 2020 yılı itibarıyla Haneda'ya 7, Narita'ya 4 frekans uçuş gerçekleştireceğiz. Yeni pazarlar için ise çalışmalarımız sürüyor. Çin'de İpek Yolu'nun başlangıcı kabul edilen Xian noktası için izinler alındı. Asya kıtasında ve özellikle Çin'de daha fazla noktaya sefer düzenleme arzusundayız. Diğer yandan daha önce odağımızda olan Newark'ı (ABD) tekrar odağımıza aldık. Uygun şartlar oluşması durumunda açmayı planlıyoruz.''
