
# Eugen Teodorovici, fostul ministru al Finanţelor Eugen: Proiectul de buget 2020 al PSD are un deficit bugetar de 2,92% din PIB

Published at: **2019-11-04T17:58:00+00:00**

Author: **Mihai Gongoroi, Mediafax**

Original: [Ziarul Financiar](https://www.zf.ro/eveniment/eugen-teodorovici-fostul-ministru-al-finantelor-eugen-proiectul-de-buget-2020-al-psd-are-un-deficit-bugetar-de-2-92-din-pib-18540487)

Deficitul bugetar în termeni ESA prevăzut în proiectul de buget pentru 2020 de la Ministerul Finanţelor se ridică la 2,92% din PIB, cu o scădere prognozată la 2,91% pentru următorul an şi apoi la 2,74% din PIB în 2022, a anunţat fostul ministru al Finanţelor Eugen Teodorovici.  
Eugen Teodorovici şi-a prezentat bilanţul la conducerea ministerului. În proiectul de buget întocmit sub coordonarea lui Teodorovici sunt incluse sumele necesare asigurării creşterii salariilor şi pensiilor în 2020 conform actelor normative în vigoare, totul cu respectarea deficitului. La estimarea veniturilor bugetare sunt incluse şi sumele ce urmează să vină la bugetul de stat din majorarea accizei la tutun de la 1 ianuarie 2020. Bugetul include şi banii pentru continuarea majorărilor salariale în sectorul public cu 25% anual până în 2022. Proiectul include şi acordarea voucherelor de vacanţă şi a fost realizat pe scenariul menţinerii salariului minim la 2.080 de lei.
Totodată, Teodorovici a spus la o conferinţă de presă că au existat discuţii cu actualul guvern ca acesta să ţină cont, în majorarea salariului minim, ca pentru angajatori să fie suportat costul prin reducerea contribuţiilor angajaţilor către stat, fie la partea de social fie la cea de sănătate, sume care ar trebui să fie recuperate ulterior din creşterea economiei.
Bugetul a fost construit şi pe menţinerea pensiei sociale minime garantate la nivelul majorat în 2019, respectiv 704 lei, precum şi pe menţinerea altor drepturi şi indemnizaţii de asistenţă socială acordate de la bugetul de stat. Se prevede în proiect şi menţinerea cotelor din impozitul pe venit precum şi acordarea a 2% din PIB pentru apărare.
Teodorovici a spus că dacă anumite alocări din proiectul din prezent de la MFP nu se regăsesc în bugetul propus de guvernul Orban "cu siguranţă vor fi aduse amendamente în Parlament astfel ca ceea ce ne-am asumat să se întâmple".
