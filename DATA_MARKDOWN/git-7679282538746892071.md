
# आर्केस्ट्रा देखने के दौरान युवक पर जानलेवा हमला, ताबड़तोड़ फायरिंग 

Published at: **2019-11-05T09:05:36+00:00**

Author: **पिपरिया। एक संवाददाता**

Original: [https://www.livehindustan.com](https://www.livehindustan.com/bihar/bhagalpur/story-deadly-attack-on-young-man-while-watching-an-orchestra-and-one-accused-arrested-2832795.html)

लखीसराय जिले के पिपरिया थाना क्षेत्र के रामचंद्रपुर में देर रात आर्केस्ट्रा के दौरान जमकर मारपीट और गोलीबारी की घटना हुई। गोविंदपुर गांव के उमेश राम के पुत्र राजेश राम ने दर्जनभर लोगों के विरुद्ध थाने में प्राथमिकी दर्ज कराई है। इस मामले में पुलिस ने स्व बालेश्वर सिंह के पुत्र देवेंद्र सिंह को गिरफ्तार किया है। पूर्व के विवाद में घटना को अंजाम दिए जाने की बात पुलिस कह रही है।
राजेश राम ने थाने में दिए आवेदन में कहा है कि वह सोमवार की देर रात करीब 1:00 बजे आर्केस्ट्रा देखने प्राथमिक विद्यालय चौखुट्टी गए थे। इसी दौरान वहां मौजूद बालेश्वर सिंह के पुत्र प्रकाश सिंह, रामनाथ सिंह, देवेंद्र सिंह, दीपक सिंह, विदन सिंह, जय जय राम के पुत्र जंजीर कुमार, बाल्मीकि सिंह के पुत्र विकास कुमार, रामबोध सिंह के पुत्र सौरभ कुमार, राही सिंह, भट्टू सिंह के पुत्र कन्हैया कुमार सहित अज्ञात लोगों ने गाली गलौज करते हुए उनके साथ धक्का-मुक्की की। इसके बाद रामनाथ सिंह ने कमर पकड़ा और देवन सिंह ने पिस्टल निकालकर उसके बट से प्रहार किया। विदन सिंह ने गले में फंदा डाला, वहीं प्रकाश और जंजीर सिंह ने फायरिंग की। घटना में एक गोली उनके पेट में लगी जबकि कुछ गोलियां शरीर के अलग-अलग हिस्सों को छूती हुई निकल गई। उन्हें बचाने वाले लोगों पर भी गोलियां चलाई गई। 
हालांकि इस दौरान मुझे छोड़कर कोई अन्य घायल नहीं हुए। इधर थानाध्यक्ष प्रजेश दुबे ने बताया कि पूर्व के विवाद में इस तरह की घटना को अंजाम दिया गया है। मामले में पुलिस कार्रवाई कर रही है। बालेश्वर सिंह के बेटे देवेंद्र सिंह को गिरफ्तार किया गया है। अन्य की गिरफ्तारी को लेकर पुलिस छापेमारी कर रही है। 
