
# വാളയാറിൽ തൽക്കാലം സിബിഐ ഇല്ല; അപ്പീല്‍ നല്‍കുമെന്നു സര്‍ക്കാര്‍

Published at: **2019-11-01T13:25:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/01/high-court-on-walayar-sisters-case.html)

കൊച്ചി∙ വാളയാറിൽ പെൺകുട്ടികൾ മരിച്ച കേസിൽ പ്രതികളെ വെറുതെവിട്ട വിധിക്കെതിരെ അപ്പീൽ നൽകുമെന്ന് സർക്കാർ ഹൈക്കോടതിയിൽ അറിയിച്ചു. ‌‌അതേ സമയം സിബിഐ അന്വേഷണ ആവശ്യം ഇപ്പോൾ പരിഗണിക്കാനാവില്ലെന്നു ഹൈക്കോടതി വ്യക്തമാക്കി.  വിധി പറഞ്ഞ കേസിൽ എങ്ങനെ അന്വേഷണം നടത്തുമെന്ന് ചോദിച്ച ഹൈക്കോടതി അപ്പീൽ നൽകുന്നതിന് തടസമില്ലെന്നും അറിയിച്ചു. സിബിഐ അന്വേഷണ ഹർജി മാധ്യമ വാർത്തകളുടെ അടിസ്ഥാനത്തിലാണോ എന്നു ചോദിച്ച കോടതി വാർത്തകളിൽ പറയുന്നതുപോലെയാണ് കാര്യങ്ങളെന്ന് എങ്ങനെ ഉറപ്പിക്കുമെന്നും ഹർജിക്കാരനോടു ചോദിച്ചു. കേസിൽ പ്രതികളെ കുറ്റവിമുക്തമാക്കിയ വിധി റദ്ദാക്കിയാൽ മാത്രമെ അന്വേഷണം സാധ്യമാകൂ എന്ന നിലപാടാണ് സിബിഐ കോടതിയിലെടുത്തത്. 
അപ്പീൽ പോകുന്നതിനാണ് സർക്കാർ തീരുമാനമെന്നും അതിന് നടപടികൾ സ്വീകരിച്ചതായും സർക്കാർ കോടതിയെ ബോധിപ്പിച്ചു. കേസിൽ സിബിഐ അന്വേഷണം ആവശ്യപ്പെട്ട് മലയാള വേദി പ്രസിഡന്റ് സമർപ്പിച്ച പൊതു താൽപര്യഹർജി പരിഗണിക്കുമ്പോഴാണ് സർക്കാർ നിലപാട് അറിയിച്ചത്. പൊതുതാല്‍പര്യ ഹര്‍ജി പിന്‍വലിക്കാന്‍ അനുവദിക്കില്ലെന്നും ഹൈക്കോടതി പറഞ്ഞു. 
വാളയാര്‍ പീഡ‍നക്കേസില്‍ പ്രോസിക്യൂഷന്‍ ദയനീയപരാജയമാണെന്ന് പാലക്കാട് പോക്സോ കോടതി വ്യക്തമാക്കിയിരുന്നു. പെണ്‍കുട്ടികളുടെ അമ്മയുടെയും അച്ഛന്റെയും മൊഴിയും കോടതിക്ക് വിശ്വാസയോഗ്യമായില്ല. തെളിവുകളില്ലെന്നും അന്വേഷണസംഘത്തിന്റെ നിഗമനങ്ങള്‍ പ്രകാരം ക്രിമിനല്‍കേസില്‍ ശിക്ഷിക്കാനാവില്ലെന്നും കോടതി പറഞ്ഞു. വിധി പകര്‍പ്പ് മനോരമ ന്യൂസിന് ലഭിച്ചു. പ്രതികളായ വി.മധു, ഷിബു,എം മധു എന്നിവരെ വെറുതെ വിട്ടുകൊണ്ടുളള പാലക്കാട് പോക്സോ കോടതിയുടെ വിധിപകര്‍പ്പാണ് പുറത്തുവന്നത്. മൂന്നു പ്രതികളുടെ നാലു വിധിപകര്‍പ്പിലും പ്രോസിക്യൂഷന്റെ ദയനീയ പരാജയം അടിവരയിടുന്നു. 
ഒരു തെളിവുമില്ലാതെ ക്രിമിനല്‍കേസില്‍ ശിക്ഷിക്കാനാവില്ലെന്നും അന്വേഷണ ഉദ്യോഗസ്ഥന്റേത് നിഗമനങ്ങള്‍ മാത്രമെന്നും കോടതി പറഞ്ഞു. പെണ്‍കുട്ടികളുടെ അമ്മയുടെയും അച്ചന്റെയും മൊഴിയും കോടതിക്ക് വിശ്വാസയോഗ്യമായില്ല. സാക്ഷികള്‍ പൊലീസിനുകൊടുത്ത മൊഴിയും കോടതിയില്‍ പറഞ്ഞ മൊഴിയും പരസ്പരവിരുദ്ധം. മാത്രമല്ല. പീഡനസ്ഥലം ഉറപ്പിച്ചിട്ടില്ല. ആദ്യഘട്ട അന്വേഷണത്തില്‍ പാളിച്ചയുണ്ടായി. ഡിവൈഎസ്പി ചുമതലയേല്‍ക്കുംവരെ തെളിവുമില്ല, സാക്ഷിയുമില്ല.ഇതേ പ്രതികള്‍ തന്നെയാണ് പീഡിപ്പിച്ചതെന്ന് പ്രധാനസാക്ഷികള്‍ പോലും അന്വേഷണഉദ്യോഗസ്ഥനോട് പറഞ്ഞില്ല. പ്രകൃതിവിരുദ്ധപീഡ‍നം നടന്നതിന് തെളിവില്ലെന്നും ക്ഷതങ്ങള്‍ക്ക് അണുബാധയും കാരണമാകാമെന്ന ഡോക്ടറുടെ നിഗമനവും കേസില്‍ തിരിച്ചടിയായി. ശാസ്ത്രീയതെളിവുകള്‍ ഇല്ലാതിരിക്കെ സാക്ഷിമൊഴികളെങ്കിലും കൃത്യമായിരുന്നുവെങ്കില്‍ കേസിലെ ഒരുപ്രതിയെങ്കിലും ശിക്ഷിക്കപ്പെടുമായിരുന്നു. ഇതേ െതളിവുകള്‍ പ്രകാരം അപ്പീല്‍ പോയാല്‍ പ്രതികള്‍ ശിക്ഷിക്കപ്പെടുമെന്ന് എങ്ങനെ ഉറപ്പിക്കാനാകും.
വാളയാര്‍ അട്ടപ്പള്ളത്ത് 2017 ജനുവരി 13നും മാർച്ച് നാലിനും 13 വയസ്സുള്ള പെണ്‍കുട്ടിയെയും ഒമ്പത് വയസുള്ള സഹോദരിയും വീടിനുള്ളിൽ തൂങ്ങി മരിച്ചനിലയില്‍ കണ്ടെത്തിയത്. ഇരുവരും പീഡിപ്പിക്കപ്പെട്ടിരുന്നതായി പിന്നീട് തെളിഞ്ഞിരുന്നു. കേസിൽ പ്രതികളാക്കപ്പെട്ട നാലുപേരെ പൊലീസ് അറസ്റ്റ് ചെയ്യുകയായിരുന്നു. വീടുമായി അടുത്ത ബന്ധം പുലർത്തിയിരുന്നവരായിരുന്നു ഇവർ. കഴിഞ്ഞ ദിവസം ഇവരിൽ മൂന്നു പേരെ പോക്സൊ കോടതി കുറ്റക്കാരല്ലെന്ന് കണ്ട് വെറുതെ വിട്ടതോടെയാണ് അന്വേഷണവും വിചാരണയും കാര്യക്ഷമായിരുന്നില്ലെന്നും സിബിഐ അന്വേഷണം വേണമെന്നും ആവശ്യമുയർന്നത്. 
English Summary: SC On Walayar CBI Investigation
