
# Άκου τον Γιάννη σου

Published at: **2019-11-02T07:04:00+00:00**

Author: **Σπύρος Καβαλιεράτος**

Original: [www.sport24.gr](https://www.sport24.gr/Columns/spiros-kavalieratos/akoy-ton-giannh-soy.5631076.html)

Ό,τι ήταν να κερδίσει ο Γιάννης Σφαιρόπουλος από τον Ολυμπιακό το κέρδισε. Πήρε μαζί του δύο πρωταθλήματα Ελλάδας, έφτασε σε δύο τελικούς EuroLeague, μπήκε στην ελίτ της Ευρώπης και άνοιξαν όλοι οι δρόμοι προς την δόξα.
Ο Ελληνας κόουτς "μεγάλωσε" χάρη στη θητεία του στο Πειραιά και  μεγαλουργεί στο Τελ Αβίβ. Είναι ο ήρωας των οπαδών της Μακάμπι και είναι ξεκάθαρο πως στην υπόλοιπη καριέρα του θα βρίσκεται στο πιο υψηλό επίπεδο.
Δεν έχει καμία, λοιπόν, καμία ανάγκη τον Ολυμπιακό, ίσως ο Ολυμπιακός να τον έχει ανάγκη όσο κανέναν άλλο. Και η προσφορά του εκτιμήθηκε πολύ περισσότερο τώρα που έφυγε. Μέσα σε λίγο καιρό, η ομάδα έχασε το χαρακτήρα της και εν πολλοίς η αιτία βρίσκεται στον πάγκο. Και όχι δεν έχει ευθύνη ο Κεστούτις Κεζμούρα, άλλωστε ο Λιθουανός είναι κοντά σε φιλοσοφία με τον Ελληνα κόουτς, παρότι Λιθουανός.
Δεν είναι όμως αυτό το θέμα. Οι δρόμοι χώρισαν και ίσως να μην συναντηθούν ξανά. Η ουσία όμως είναι ότι ο Σφαιρόπουλος αγάπησε και αγαπά τον Ολυμπιακό και το έδειξε στην επιστροφή του στο ΣΕΦ. Οχι μόνο με τον σεβασμό που έδειξε στην παλιά του ομάδα μέσα στο παρκέ, όσο και με το μήνυμα που έστειλε αμέσως μετά τη λήξη. Οταν στις δηλώσεις που έκανε στη συνέντευξη Τύπου στα ελληνικά - είχαν προηγηθεί όσα είπε στα αγγλικά όπως προβλέπει ο κανονισμός - έπαψε να είναι ο Σφαιρόπουλος της Μακάμπι, αλλά ο Γιάννης του Ολυμπιακού.
Δεν είναι ότι είπε "ξέρουν τι κάνουν οι Αγγελόπουλοι" όταν ρωτήθηκε για την απόφαση να αποχωρήσουν από την Basket League. Είναι όσα δήλωσε για την αγωνιστική εικόνα των ερυθρολεύκων. Θα μπορούσε να αποφύγει τα πολλά, πολλά, να κάνει ένα τυπικό σχόλιο, όπως θα έπρατταν οι περισσότεροι στη θέση του για να βγουν από τη δύσκολη θέση. Κι όμως ο Θεσσαλονικιός προπονητής απάντησε επί της ουσίας. Και ζήτησε από τον κόσμο του Ολυμπιακού να είναι δίπλα στην ομάδα, σαν να βρίσκεται και ο ίδιος ακόμα στον πάγκο του Ολυμπιακού. Μίλησε με συναίσθημα και λογική...
"Η ομάδα πρέπει να υποστηριχθεί απ' όλους, μου άρεσε που ο κόσμος φώναζε μέχρι τέλους. Γίνεται μια νέα αρχή, με νέο υλικό, έχει αλλάξει πολύ, δεν γίνεται από τη μια μέρα στην άλλη να φτιάξεις ένα ισχυρό σύνολο. Θέλει χρόνο και υπομονή, μόνο αν στηριχθεί θα τα καταφέρει. Η ομάδα ήταν μπερδεμένη σήμερα με τους νέους παίκτες, αλλάζουν οι ρόλοι και η χημεία. Όταν δουλέψουν όλοι μαζί, σίγουρα θα βρει ρόλους και χημεία γιατί θα έχει και έναν αγώνα την εβδομάδα". Αυτά είπε ο Σφαιρόπουλος και τα εννοούσε. Οπως και να το κάνουμε, είναι μια δύσκολη από κάθε άποψη σεζόν. Ξεχωριστή και διαφορετική. Ασυνήθιστη κατά 90% αποτυχημένη. Όμως ο Ολυμπιακός δεν μπορεί να μεμψιμοιρεί επειδή δεν υπάρχουν πολλά λεφτά, επειδή τα έκανε μαντάρα ο Μπλατ, επειδή δεν ασχολούνται όσο πρέπει οι Αγγελόπουλοι.
Αυτή τη στιγμή υπάρχει μια διαδικασία να σωθεί οτιδήποτε αν σώζεται. Με αλλαγές στο ρόστερ, διορθωτικές κινήσεις και πιθανότητες επιτυχίας που δεν ξεπερνούν το 10%. Οι απογοητεύσεις θα είναι περισσότερες από τις χαρές, βραδιές σαν αυτή κόντρα στην Μακάμπι μάλλον θα είναι ο κανόνας και όχι η εξαίρεση. Όμως δεν γίνεται από τον Νοέμβρη ο Ολυμπιακός να παραδώσει πνεύμα και να τα παρατήσει επειδή το καλοκαίρι τίποτα δεν έγινε σωστά. "Δεν γίνεται από τη μία μέρα στην άλλη να φτιάξεις ισχυρό σύνολο", όπως είπε ο Σφαιρόπουλος. Και δεν γίνεται όταν υπάρχουν δύο δύσκολοι αγώνες σε δύο ημέρες, προβλήματα υγείας και διαδικασία αλλαγής παικτών. Δεν γίνεται όταν ξαφνικά μπαίνουν δύο νέοι παίκτες στο ρόστερ και αγωνίζονται ουσιαστικά δίχως προπόνηση. Όχι από επιλογή, αλλά από ανάγκη.
Ο Ολυμπιακός θα βελτιωθεί μέσα στη σεζόν, αυτό είναι σίγουρο. Πόσο θα βελτιωθεί κανείς δεν ξέρει, αλλά για να γίνει κάτι τέτοιο πρέπει να έχει σταθερούς ρόλους και να αποκτήσει χημεία. Αλλιώς αν βάζουν τα δύσκολα σουτ ο Πολ και ο Πάντερ, μπορεί να κάνει μεγάλες νίκες, αν δεν τα βάλουν τα φεύγει με 25 πόντους στο κεφάλι.
Χρειάζεται χρόνο για να αποκτήσει πάλι ο Ολυμπιακός ταυτότητα, να γίνει πάλι ομάδα με χαρακτήρα. To είχαμε πει και μετά το ματς με την ΤΣΣΚΑ, που ο ενθουσιασμός έφτανε μέχρι την.. Κολωνία. Το λέμε και τώρα που η απογοήτευση θυμίζει το ματς με τη Ζενίτ και την Μπασκόνια. Μέτρον Άριστον. Και στις νίκες και στις ήττες. Υπομονή και στήριξη στο βαθμό που μπορεί και αντέχει ο καθένας.
Οπως το είπε και ο Σφαιρόπουλος. Αυτός που πανηγυρίζατε όταν έφυγε, αλλά τώρα τον εκτιμάτε όσο λίγους. Αλλωστε μόνο όταν χάσεις κάτι καταλαβαίνεις την πραγματική αξία του. Και ο Σφαιρόπουλος είναι ταγμένος στην Μακάμπι και θα δώσει την ψυχή του για να πετύχει μαζί της. Ομως τον Ολυμπιακό τον έχει στην καρδιά του. Και όσα είπε μετά το τέλος τα εννοούσε. Οσοι δεν τον πιστεύατε όταν ήταν στον Ολυμπιακό, ας του κάνετε τη χάρη να του δώσετε σημασία τώρα. Ακούστε τον Γιάννη σας...
