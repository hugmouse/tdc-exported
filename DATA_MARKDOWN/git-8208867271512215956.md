
# Lo scandalo del razzismo e il silenzio del Viminale

Published at: **2019-11-04T10:59:00+00:00**

Author: ****

Original: [Repubblica.it](https://www.repubblica.it/rubriche/spycalcio/2019/11/04/news/lo_scandalo_del_razzismo_e_il_silenzio_del_viminale-240202757/)

Mario Balotelli voleva lasciare il campo: ci risiamo coi cori razzismi. Anzi, non sono mai scomparsi del tutto. Ogni tanto gli idioti rispuntano. Tanti o pochi, non cambia nulla. Il Verona ha negato, solo sfottò, il Brescia ha attaccato il Verona. I club litigano fra di loro, altro che piano comune come sperava Gravina. E' intervenuto di nuovo il ministro Spadafora: "Troppo spesso le Società calcistiche hanno minimizzato e difeso - per ignavia, connivenza o timore - le frange estreme delle proprie tifoserie. Negli ultimi mesi qualcosa sta cambiando, ma ancora i passi da fare sono molti. In attesa che gli organi competenti svolgano gli accertamenti previsti chiedo all'Hellas Verona di condannare fermamente quanto avvenuto e prendere i necessari provvedimenti, anche alla luce delle dichiarazioni del suo capo ultrà, che non si addicono di certo a chi dovrebbe avere l'onere e l'onore di guidare una tifoseria". E' la presa presa di posizione del Ministro per le politiche giovanili e lo sport. "Chiedo anche al sindaco di Verona, che ha negato che ieri ci siano stati cori razzisti e incolpato il giocatore Balotelli di aver avviato una gogna mediatica contro la città, di rivedere i filmati e prendere le distanze da quei cori, proprio a tutela della comunità cittadina che rappresenta. La battaglia contro il razzismo, nello sport e nella società, deve essere ferma e condivisa", ha aggiunto il ministro dello Sport. Insomma, ora diventa uno scontro politico. A Spadafora non ha fatto l'unica cosa che avrebbe dovuto fare: convocare subito una riunione al Viminale. Sì, perché per ora hanno parlato tutti, e anche troppo. Il mondo del calcio la sua parte l'ha fatta: ma funziona il riconoscimento facciale come propone Luigi De Siervo, ad della Lega? Funziona il radar sonoro di cui ha parlato Gabriele Gravina, in una intervista a Repubblica? Su certe tecnologie, applicate al razzismo, al Viminale alcuni esperti di calcio e dintorni sono più che scettici. Ma sinora nessuno li ha interpellati, perché? Perché il ministro Spadafora non ha organizzato un summit (non alla Salvini, per carità) con la sua collega Lamorgese invece di andare in missione a Doha? Sarebbe il caso di capire prima o poi che si può fare, e chi lo deve fare. Compiti chiari, società che fanno la loro parte (alcune già danno il buon esempio, Roma, Juve).Domani, martedì, decide il giudice sportivo: forse un'ammenda al Verona, più probabile l'apertura della solita inchiesta che non porta mi da nessuna parte. Gli idioti pare fossero solo 15-20 (4 secondo gli ultrà del Verona che accusano Balotelli di pagliacciata), ma non bastano per fare chiudere una curva. Secondo la Figc invece erano " venti a far buuh e ululati razzisti, il resto della curva veronese applaudiva invece Balotelli": fonti della procura Figc riferiscono oltre che al giudice sportivo incaricato di prendere una decisione sull'episodio, la "percezione" avuta della contestazione discriminatoria nei confronti dell'attaccante del Brescia. Non vorrei che alla fine fosse poi colpa di Balotelli... E non sarebbe mai che prima o poi quei venti-cento-o quanti sono venissero scoperti, e puniti. Possibile che non li conosca mai nessuno? Nessuno conosce quelli della Lazio (quanti? Dieci? Venti) che hanno fatto il saluto romano a Roma e a Glasgow. Nessuno viene mai beccato e punito: perché? E' arrivato il momento di chiedercelo. Il Verona è recidivo anche se forse il presidente Setti non se n'è accorto . Domani Gravina in consiglio federale potrebbe decidere di inasprire le norme (la famosa percezione che non percepisce mai nessuno) e chiedere, di nuovo, un incontro al Viminale, e un protocollo per capire quali sono i compiti. Sinora gli unici a non parlare sono stati quelli della polizia, eppure avrebbero qualcosa da dire, o no? Ma nessuno glielo ha chiesto.
Il presidente della Figc Gabriele Gravina, di concerto con il presidente dell'Aia Marcello Nicchi e con il designatore della Can A Nicola Rizzoli, ha intenzione di promuovere nelle prossime settimane l'organizzazione di un ulteriore incontro formativo tra arbitri, allenatori e capitani della squadre di Serie A, al quale potranno accedere anche i rappresentanti dei media. L'obiettivo comune è favorire una più completa ed esaustiva conoscenza del regolamento internazionale e del protocollo Var attualmente in vigore, anche attraverso l'analisi dettagliata da parte del designatore degli episodi verificatisi nelle prime giornate di campionato. Lo spirito della riunione, nella massima collaborazione tra tutte le componenti, è "quello di ricondurre la dialettica legata alle decisioni arbitrali su binari di correttezza reciproca e, allo stesso tempo, fornire a tutti gli addetti ai lavori gli strumenti necessari di conoscenza della materia per poter giudicare con oggettiva imparzialità". Ottima iniziativa, da ripetere sovente. Le regole Ifab soprattutto sul fallo di mano hanno complicato il compito degli arbitri e la Var va messa a punto, ci sono anche troppi problemi e resistenze. Se qualcuno arbitro non si adegua, è meglio che Rizzoli lo metta a riposo. In questi giorni ci sono stati attacchi durissimi di De Laurentiis, patron del Napoli, alla classe arbitrale. Attacchi (e sospetti) poco graditi da Nicchi. Ma De Laurentiis, si sa, che se potesse si staccherebbe dalla Figc e creerebbe una Premier League all'italiana (vedi Spy Calcio del 22 ottobre). Al suo fianco Cellino, n.1 del Brescia. Di sicuro la Lega di A vuole contare di più ma mai, in questo ultimo anno, si è discusso se, e come, cambiare i pesi elettorali. Tema troppo scottante.
Finalmente, la pace. E' stato firmato il contratto di servizio tra Coni e Sport e Salute. Lo annunciano il Comitato Olimpico e la nuova società per lo sport in una nota congiunta nella quale "ringraziano il Ministro Vincenzo Spadafora per il fattivo contributo dato al raggiungimento dell'accordo". Dopo mesi di liti e ripicche, Sabelli e Malagò potranno così lavorare in pace. Per il bene dello sport. Risolti gli ultimi problemi: il brand, le statistiche, i social. La legge era sbagliata ma ora trova una via di soluzione, almeno per ora. "Profonda soddisfazione per l'accordo raggiunto". Così in una nota il ministro per le politiche giovanili e lo sport, Vincenzo Spadafora. "È un risultato davvero soddisfacente che sono certo segnerà l'avvio di un percorso costruttivo e sinergico. Abbiamo con convinzione svolto un ruolo significativo per favorire, nei tempi che avevo indicato, la positiva conclusione di un processo delicato e senza dubbio tecnicamente assai complesso". 
 "Il razzismo è una cosa umiliante, che ti fa rabbrividire. Però adesso basta usare questi giusti termini, credo vada estirpato con interventi coraggiosi, veri ed urgenti che penalizzino anche la società. Quello che sta avvenendo è contro lo sport e soprattutto contro la storia civile di un paese come il nostro". Lo ha detto Luca Cordero di Montezemolo a 'La politica nel pallonè su Gr Parlamento, la trasmissione di Emilio Mancuso. "Basta con le parole, ora bisogna passare ai fatti. Rocchi ha avuto coraggio e leadership in campo, però non basta: ho assistito per anni a riunioni, tavole rotonde e summit sulla violenza negli stadi. Bisogna farla finita", ha spiegato l'ex presidente della Ferrari. Anche Luigi De Siervo, ad della Lega, sostiene che si tratta di solo "venti coglioni" e che non è giusto chiudere gli stadi che sono pieni di persone perbene: il problema è che quei "venti coglioni" non li prendono mai, né la polizia né i club.
Sky e Dazn avevano chiesto alla Lega di Serie A di poter essere audite ed oggi il Consiglio di Lega ha incontrato le due pay tv che tengono in piedi, coi loro soldi, il calcio italiano. Iniziativa che non è piaciuta a Mediapro. Nella folta delegazione di Sky erano presenti tra gli altri il ceo di Sky Italia Maximo Ibarra (da poco in carica), Marzio Perrelli, Executive Vice President Sky Sport, Davide Tesoro-Tess, executive Vice President, Strategy & Business Development, mentre per Dazn erano presenti il ceo Veronica Diquattro e Jacopo Tonoli, Chief Commercial Officer di Perform. Sempre oggi è pervenuta in Lega la quarta ed ultima offerta di Mediapro come partner tecnico per il Canale della Lega dopo gli incontri delle scorse settimane sia a Barcellona che a Milano. Piccoli accorgimenti sono apportati dove richiesti dalla Lega di Serie A, con il valore che resta di circa 1.150 milioni di euro oltre agli archivi, la produzione e la raccolta pubblicitaria. Il presidente Gaetano Micciché aveva spiegato che entro metà novembre si dovrebbe chiudere l'iter con Mediapro, poi i venti presidenti di A saranno chiamati ad esprimere la loro opinione entro fine mesi, mentre all'inizio del 2020 sarà pubblicato il bando d'asta, su cui i tecnici della Lega stanno già lavorando.
"La domenica Ventura" stavolta ha fatto il 3,44 per cento: solo 486.000 spettatori su Rai all'ora di pranzo. Lo scorso anno c'era "Mezzogiorno in famiglia" che faceva tre volte tanto: ma il direttore di Rai 2, Carlo Freccero, che a fine mese lascia, ha voluto Simona per ringiovanire "il target e avere più soldi" (bel risultato). Freccero difende la sua creatura: "E' un esperimento sotto le aspettative come ascolti, è vero, ma adesso abbiamo trovato la chiave del programma: mescoleremo calcio e tv (ieri c'era la Marini come ospite, ndr), esaminando un programma in ogni puntata". Simona Ventura è una grande professionista, non c'è ombra di dubbio e la sua pattuglia di inviati (da Montingelli alla Sanipoli) si danno da fare. Il risultato è un flop totale, che oscilla dal 3 al 4 per cento come massimo. Non decollerà mai. Che succederà adesso che cambierà direttore a Rai 2, la trasmissione sarà chiusa? Non è da escludere nulla alla Rai. Basta pensare a Rai Sport: il calciomercato con a capo Paolo Paganini e la sua squadra funzionava, 5 per cento di ascolto, eppure era stato cancellato dal direttore Auro Bulbarelli, esperto di ciclismo e biliardo, pur contro il parere del Cdr e dell'Usigrai. Ma, si sa, Paolo Paganini non è Simona Ventura.
Mediaset difende le sue trasmissioni: ha spostato "Tiki Taka" di Pierluigi Pardo da Italia 1 all'ammiraglia Canale 5, per intercettare più spettatori: stavolta è andato in onda dalle 23,54: 5,75 nella prima parte, 8,03 nella seconda (500.00 spettatori). La Domenica Sportiva già non gode di un forte traino da Fabio Fazio (che su Rai 2 non fa grandi ascolti, non è la sua rete) e poi inizia, si è già, troppo tardi visto che il pubblico Rai è abbastanza anzianotto. E' (quasi) roba per nottambuli: non si possono dare alla domenica sera, verso mezzanotte e oltre, le partite del sabato pomeriggio, i tifosi ormai sanno già tutto. La Ds è la storia dello sport di Casa Rai: perché mortificarla? I due conduttori, Paola Ferrari e Jacopo Volpi, tentano di vivacizzarla il più possibile, ieri (in onda dalle 23,41 alle 25,10 hanno avuto l',8,70 di share con 803.000 spettatori. Se andasse in onda prima forse arriverebbe al milione. Fabrizio Salini (in quota 5 Stelle), ha sempre detto di voler difendere il prodotto-Rai, ma qualcosa dev'essergli sfuggito. La Rai non ha più il calcio (campionato, Champions ed Europa League), non ha più le moto Gp e la Formula 1, non ha l'Nba, non ha nemmeno il padel e il taekwondo. Ha sempre meno. La vera tv pubblica sembra essere diventata Sky: si rivolge ad un pubblico giovane, guarda al futuro.
Nuovi record stagionali di ascolti per Novantesimo La Tribuna e Novantesimo Minuto: 1.260.000 spettatori e 6,61 di share per la prima, 1 milioni 229 e 5,62 per cento per la parte con i gol. Le due trasmissioni più seguite della domenica, da notare che per la seconda settimana consecutiva fa più ascolti il talk show con le programma con le immagini dei gol. Legittima la soddisfazione del vicedirettore e conduttore Enrico Varriale. Molto bene anche "A Tutta Rete", la trasmissione di Marco Lollobrigida che va in onda alla domenica pomeriggio e... senza partite (993.000 spettatori non sono pochi).
