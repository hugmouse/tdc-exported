
# ยะลาลุกเป็นไฟ!ยิงถล่มป้อมชรบ. จนท.สังเวยชีพ14ศพ

Published at: **2019-11-05T22:31:00+00:00**

Author: ****

Original: [เดลินิวส์](https://www.dailynews.co.th/crime/740176)


        กลุ่มคนร้ายยิงถล่มป้อมยามจุดตรวจ ชรบ.ประจำหมู่บ้าน ทุ่งสะเดา และชุดคุ้มครองตำบลลำพยา เมืองยะลา สังเวยชีวิต 14 ศพ
      
เมื่อวันที่ 6 พ.ย. ผู้สื่อข่าวรายงานว่า กลางดึกที่ผ่านมา พ.ต.อ.ทวีศักดิ์ ทองสองสี ผกก.สภ.ลำใหม่ อ.เมือง จ.ยะลา ได้รับแจ้งจาก ชรบ. ว่า เกิดเหตุคนร้ายยังไม่ทราบจำนวน ใช้อาวุธสงคราม ทั้งอาก้า เอ็ม 16 และลูกซองยิงถล่มป้อมยามจุดตรวจ ชรบ.ประจำหมู่บ้าน ทุ่งสะเดา และชุดคุ้มครองตำบลลำพยา หมู่ที่ 5 ต.ลำพยา อ.เมือง จ.ยะลา หลังได้รับแจ้งกำลังตำรวจ สภ.ลำใหม่ กำลังทหาร หน่วยเฉพาะกิจยะลาที่ 12 อ.เมืองยะลา กำลัง อส.อ.เมืองยะลา ได้พยายามจะเข้าไปช่วยเหลือในที่เกิดเหตุ แต่พบว่าตามเส้นทางเข้าไปยังจุดเกิดเหตุคนร้ายได้เผายางรถยนต์บนถนนหลายจุดพร้อมกับโปรยตะปูเรือใบตลอดเส้นทาง เจ้าหน้าที่ต้องเข้าไปอย่างระมัดระวัง และกวาดตะปูเรือใบไปด้วย ระหว่างการปฏิบัติทำให้รถยนต์ของชุดกู้ชีพกู้ภัยแม่ทับทิม และแม่กอเหนี่ยวถูกตะปูเรือใบยางระเบิดไปจำนวน 4 คัน ผู้บาดเจ็บ และเสียชีวิต ชุดกู้ชีพภัย กู้ภัยได้นำมายังรพ.ศูนย์ยะลาในเวลาต่อมา โดยมี พล.ต.ต.ปราบพาล  มีมงคล ผบก.ภ.จว.ยะลา นายชัยสิทธิ์ พานิชพงศ์ ผู้ว่าราชการจังหวัดยะลาคนใหม่ ซึ่งมารับตำแหน่งในวันนี้เดินทางไปเยี่ยมผู้บาดเจ็บและให้กำลังใจญาติผู้บาดเจ็บและเสียชีวิตที่ รพ.ด้วยที่เกิดเหตุเป็นป้อมยามชุดรักษาความปลอดภัยประจำหมู่บ้านทุ่งสะเดา หมู่ที่ 5 ต.ลำพยา ซึ่งสร้างเป็นป้อมยามฉาบปูนเป็นบังเกอร์มีหลังคาเป็นสังกะสีพบว่าที่บริเวณกำแพงปูนที่ใช้เป็นบังเกอร์มีร่องรอยของกระสุนปืนหลายสิบจุด หลังคาป้อมถูกกระสุนเป็นรูพรุน ภายในป้องยามมีผู้ถูกยิงเสียชีวิตจำนวน 8 นาย และบาดเจ็บสาหัสอีกจำนวน 6 นาย ชุดกู้ภัยได้ช่วยนำผู้บาดเจ็บส่ง รพ.ยะลา ทั้งหมด และมีผู้บาดเจ็บมาเสียชีวิต ที่ รพ.อีก 1 นาย รวมเป็นผู้เสียชีวิต 9 นาย
จากการสอบสวนทราบว่า กำลัง ชรบ.และ อส.มาเข้าเวรยามประจำป้อมยาม จำนวน 14 นาย ขณะกำลังปฏิบัติหน้าที่อยู่มีคนร้ายยังไม่ทราบจำนวนใช้รถ จยย.และเดินเท้าเข้ามาประชิดที่ตั้งจุดตรวจและใช้อาวุธปืนสงครามทั้งอาก้า เอ็ม 16 ลูกซอง และปืนพกสั้น ยิงเข้าใส่ จุดตรวจเป็นชุดๆ เป็นร้อยนัดจนเจ้าหน้าที่ตั้งตัวไม่ทันและใช้อาวุธปืนประจำกายยิงตอบโต้ออกพร้อมกับได้ล่าถอยเข้าสวนยางหลังจุดตรวจทำให้ได้รับบาดเจ็บและเสียชีวิตดังกล่าว เบื้องต้นคาดว่าจะเป็นการปฏิบัติการของกลุ่มผู้ก่อความไม่สงบที่เคลื่อนไหวในพื้นที่ ต.ลำพยาและตำบลใกล้เคียง จนขณะนี้เจ้าหน้าที่ยังไม่สามารถเข้าตรวจสอบในที่เกิดเหตุเกรงว่าคนร้ายอาจซุกระเบิดเพื่อทำร้ายเจ้าหน้าที่ที่จะเข้าไปตรวจสอบต้องรอให้สว่างก่อน ล่าสุดผู้ที่ได้รับบาดเจ็บอีก 5 ราย ได้เสียชีวิตลง รวมทั้งหมดสังเวยชีวิต 14 ศพ 
