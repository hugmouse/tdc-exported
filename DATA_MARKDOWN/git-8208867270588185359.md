
# Atalanta, Gasperini: Il City non farà sconti, ma attaccheremo

Published at: **2019-11-05T19:35:00+00:00**

Author: **ENRICO CURRO&#39;**

Original: [Repubblica.it](https://www.repubblica.it/sport/calcio/champions/2019/11/05/news/atalanta_gasperini_il_city_non_fara_sconti_ma_attaccheremo_-240321126/)

MILANO - Mercoledì a San Siro sarà la festa dell'Atalanta, comunque vada. Trentacinquemila tifosi arriveranno da Bergamo per vivere la partita più prestigiosa, il punto più alto della storia del club: la sfida al Manchester City di Guardiola, campione d'Inghilterra e serio aspirante alla Coppa dei Campioni. Le prime tre giornate nel massimo torneo d'Europa, con altrettante sconfitte (quella traumatica al debutto in casa della Dinamo Zagabria, quella evitabile al Meazza con lo Shakhtar Donetsk, quella scontata all'Etihad tana del City), hanno quasi compromesso il sogno della qualificazione agli ottavi e la classifica del girone, non la voglia degli atalantini di partecipare alla serata. Gasperini, demiurgo della cavalcata, ne è consapevole: "E' molto bello questo entusiasmo, questa partecipazione. Per loro è una festa, vorremmo dare loro una soddisfazione. Non c'è grande pressione: quando mai avremmo potuto pensare di misurarci contro un'avversaria del genere?".Ma per l'allenatore l'esperienza non è affatto chiusa: "Al di là del valore dell'avversario, questa è ancora un'opportunità. Con un risultato positivo siamo ancora dentro o alla Champions oppure in corsa per il terzo posto e per l'Europa League.  Il coefficiente di difficoltà è altissimo, ma per fortuna si parte dallo zero a zero".
La reazione dopo la fresca sconfitta in casa col Cagliari, in campionato, è nelle attese: "Dalla squadra mi aspetto che faccia una partita di valore, al meglio delle proprie possibilità". Il City, questo è certo, non farà sconti, anche se la sua prossima partita in Premier League sarà ad Anfield Road contro il Liverpool di Klopp: "Da Guardiola mi aspetto che voglia fare il più in fretta possibile a qualificarsi. Vuole sempre vincere ed è giusto così". La lezione del 5-1 in Inghilterra non indurrà Gasperini a cambiare atteggiamento: l'Atalanta non diventerà difensivista: "E' chiaro che noi siamo questa squadra, non siamo capaci di comportarci diversamente. Siamo arrivati fin qui con le nostre capacità. Nessuno ha piacere di prendere tanti gol, però manteniamo le nostre caratteristiche: se sarà possibile, vogliamo essere anche propositivi, non solo difensivi. Il rammarico finora è la sconfitta con lo Shakhtar".Giocare a San Siro è un'esperienza che si ripete: "Un teatro conosciuto in tutto il mondo, fantastico per la Champions. Noi avremmo preferito giocare a casa nostra a Bergamo, ma visto che non è stato possibile migliore alternativa di questa non poteva esserci". Le assenze sono importanti - Zapata e Gosens - ma Gasperini non cerca alibi in partenza: "Gli altri sono tutti a disposizione". Per i centrocampisti, in particolare, sarà un duello affascinante. Freuler lo racconta per tutti: "Non credo, hanno 23-24 giocatori molto forti e non penseranno già a domenica. La loro tecnica è alta: se non stai attento, ti fanno passare il pallone in mezzo alle orecchie"   
