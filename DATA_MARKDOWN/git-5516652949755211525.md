
# Ίση κατανομή του βάρους από το προσφυγικό σε όλες τις περιφέρειες

Published at: **2019-11-02T19:15:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425000/ish-katanomh-toy-baroys-apo-to-prosfygiko-se-oles-tis-perifereies)

Τη θλίψη του για τις αντιδράσεις των τοπικών κοινωνιών στη μεταφορά των προσφύγων και μεταναστών στην ηπειρωτική Ελλάδα, εξέφρασε χτες ο περιφερειάρχης Γιώργος Χατζημάρκος στο πλαίσιο συνέντευξης Τύπου.
Ειδικότερα και κατόπιν σχετικής ερώτησης για το προσφυγικό παραδέχτηκε ότι αυτό αποτελεί σοβαρό πρόβλημα για τα νησιά και υπογράμμισε ότι θα πρέπει να υλοποιηθεί στην πράξη η απόφαση που πάρθηκε πρόσφατα στο Μέγαρο Μαξίμου, για ίση κατανομή του βάρους σε όλες τις περιφέρειες της χώρας.
Μάλιστα αφού τόνισε ότι η απόφαση ήταν απολύτως ορθή και δίκαιη δήλωσε χαρακτηριστικά ότι το βόρειο και το νότιο Αιγαίου έχουν γονατίσει και μάλιστα στα Δωδεκάνησα έχουμε τα δύο από τα πέντε hot spots της Ελλάδας τα οποία δεν αντέχουν άλλα άτομα.
«Παρατηρώ με μεγάλη θλίψη, τι συμβαίνει σε όλη την Ελλάδα, οπουδήποτε μεταφέρονται αυτοί οι άνθρωποι μετανάστες η πρόσφυγες, βλέπω κινητοποιήσεις από τις τοπικές κοινωνίες.
Εμένα με στεναχωρεί αυτή η κατάσταση. Πηγαίνουμε στις Βρυξέλλες και λέμε στους Ευρωπαίους: αλληλεγγύη, όταν δεν τη βρίσκουμε μέσα στη χώρα μας. Νομίζω δεν ταιριάζει και στην ιστορία αυτού του λαού.
Δεν μπορούμε να κάνουμε μεταφορά ανθρώπων στην ηπειρωτική Ελλάδα από τα νησιά, που μπορεί να διαχειριστεί καλύτερα το ζήτημα και πιο εύκολα ενώ και οι επιπτώσεις στη ζωή του τόπου είναι μικρότερες. Βλέπω αυτές τις κινητοποιήσεις και θλίβομαι πολύ» δήλωσε ο περιφερειάρχης που τόνισε ότι τα νησιά δεν μπορούν να σηκώσουν άλλο φορτίο και πρέπει να αποσυμφορηθούν.
