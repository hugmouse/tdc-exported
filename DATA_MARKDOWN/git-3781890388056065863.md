
# 'อาเซียน'ผนึกยูเอ็น เดินหน้าเสริมสร้างความยั่งยืนทุกมิติ

Published at: **2019-11-03T09:39:00+00:00**

Author: ****

Original: [เดลินิวส์](https://www.dailynews.co.th/politics/739817)


        อาเซียน-ยูเอ็นเดินหน้าแผนปฏิญญาร่วมคืบหน้า 93 เปอร์เซ็นต์ พร้อมรับมือภัยพิบัติ “ประยุทธ์” ขอทุกฝ่ายร่วมแก้ปัญหาสิ่งแวดล้อม-ขยะในทะเล
      
เมื่อวันที่ 3 พ.ย. เวลา 14.00 น. ที่อาคารอิมแพค ฟอรั่ม เมืองทองธานี ได้มีการประชุมสุดยอดอาเซียน-สหประชาชาติ(ยูเอ็น) ครั้งที่ 10 ซึ่งมีพล.อ.ประยุทธ์ จันทร์โอชา นายกรัฐมนตรีและรมว.กลาโหม และนายอันโตนิดู กุแตเรซ เลขาธิการสหประชาชาติ ทำหน้าที่ประธานร่วมในการประชุม  ทั้งนี้นางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยหลังการประชุมว่า  นายกรัฐมนตรีขอบคุณเลขาธิการยูเอ็นที่สนับสนุนความพยายามของอาเซียนในการเสริมสร้างความยั่งยืนในทุกมิติ รวมถึงการจัดตั้งศูนย์อาเซียนเพื่อการศึกษาและการหารือด้านการพัฒนาที่ยั่งยืน อีกทั้งไทยยังมุ่งมั่นที่จะทำงานร่วมกับประเทศสมาชิกอาเซียนและยูเอ็นอย่างรอบด้าน รวมทั้งเป็นที่น่ายินดีที่อาเซียนและยูเอ็นดำเนินการตามแผนปฏิบัติการเพื่อดำเนินการตามปฏิญญาร่วมว่าด้วยการเป็นหุ้นส่วนที่ครอบคลุมระหว่างอาเซียนกับสหประชาชาติ ปีค.ศ.2016-2020 ไปกว่าร้อยละ 93 และเห็นว่าแผนปฏิบัติการฉบับใหม่ควรมุ่งเน้นการดำเนินการอย่างต่อเนื่อง เพื่อให้บรรลุเป้าหมายตามวิสัยทัศน์ประชาคมอาเซียน ค.ศ. 2025 และวาระการพัฒนาที่ยั่งยืน ค.ศ. 2030 ของยูเอ็นผ่านการส่งเสริมการพัฒนาทุนมนุษย์ การส่งเสริมศักยภาพของการปฏิวัติอุตสาหกรรม ครั้งที่ 4 การเสริมสร้างความแข็งแกร่งและการเตรียมความพร้อมเพื่อรับมือกับการเปลี่ยนแปลงสภาพภูมิอากาศและภัยพิบัติ การยกระดับการลงทุนเพื่อการพัฒนาที่ยั่งยืน การเสริมสร้างความเข้มแข็งในการพัฒนาเทคโนโลยี และการส่งเสริมวิสาหกิจขนาดกลาง ขนาดย่อมและรายย่อย โฆษกประจำสำนักนายกรัฐมนตรี กล่าวอีกว่า  นอกจากนี้นายกฯระบุด้วยว่าทั้ง 2 ฝ่ายควรร่วมกันรับมือกับความท้าทายข้ามพรมแดน ผ่านการเสริมสร้างความร่วมมือด้านการบริหารจัดการชายแดนในอาเซียน เสริมสร้างศักยภาพในการรับมือกับภัยพิบัติ ผ่านความร่วมมือระหว่างศูนย์ และการรับมือกับการเปลี่ยนแปลงสภาพภูมิอากาศ ปัญหาอื่นๆด้านสิ่งแวดล้อม ตลอดจนผลกระทบต่อความมั่นคงทางอาหาร ซึ่งรวมถึงการอนุรักษ์สภาพแวดล้อมทางทะเล ปัญหาขยะในทะเลและการประเมินผลกระทบต่อสุขภาวะและสิ่งแวดล้อม ขยะพลาสติก รวมถึงมลพิษและหมอกควัน  สำหรับความร่วมมือด้านเศรษฐกิจอย่างยั่งยืนนั้น อาเซียนและยูเอ็นควรร่วมมือกันในการอำนวยความสะดวกทางการค้า สร้างเครือข่ายความเชื่อมโยง การส่งเสริมเศรษฐกิจดิจิทัล ตลอดจนส่งเสริมการบริโภค การผลิต การบริหารจัดการทรัพยากรธรรมชาติอย่างยั่งยืน.  
