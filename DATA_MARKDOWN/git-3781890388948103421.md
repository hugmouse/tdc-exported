
# โผล่อีก9เหยื่อแก๊ง'ลิขสิทธิ์' เจ็บใจอุ้มลูกหาเงิน3หมื่นจ่าย

Published at: **2019-11-07T09:23:00+00:00**

Author: ****

Original: [เดลินิวส์](https://www.dailynews.co.th/regional/740474)


        เหยื่อลิขสิทธิ์โผล่บุรีรัมย์ตำบลเดียวกัน 9 ราย เผยถูกหลอกสั่งทำกระเป๋า-เสื้อกันฝนลายโดเรม่อน นัดส่งปุ๊บจับปั๊บ ต้องวุ่นหาเงินจ่าย 3-7 หมื่นบาท  วอนผู้รู้กฎหมายแนะนำการแจ้งความดำเนินคดี
      
เมื่อวันที่ 7 พ.ย. 62 ผู้สื่อข่าวได้รับการร้องเรียนจากชาวบ้าน ต.พระครู อ.เมือง จ.บุรีรัมย์ ว่า อยากจะให้ผู้รู้ด้านกฎหมายมาแนะนำการดำเนินการคดีทางกฎหมายกับกลุ่มอ้างตัวเป็นผู้รับมอบอำนาจมาจับลิขสิทธิ์ หลังจากทราบข่าวความเคลื่อนไหวจนตาสว่าง และคิดว่ากลุ่มพวกตนน่าจะถูกต้มตุ๋นเช่นกัน จึงเดินทางไปตรวจสอบ พบมีผู้ถูกหลอกล่อซื้อสินค้าเป็นกระเป๋า เสื้อกันฝน และอื่นๆ ภายในตำบลพระครู 9 ราย ส่วนใหญ่จะสั่งสินค้าเป็นโลโก้โดเรม่อนและได้จ่ายเงินให้กับกลุ่มที่อ้างเป็นตัวแทนลิขสิทธิ์ รายละ 30,000-70,000 บาทน.ส.กาญจนา แก้วฉลาด อายุ 26 ปี บ้านเลขที่ 31 หมู่ 10 ต.พระครู อ.เมือง จ.บุรีรัมย์ หนึ่งในผู้เสียหาย เล่าว่า ตนมีอาชีพทำนา จะใช้เวลาว่างถักสินค้าเป็นงานฝีมือ เช่น กระเป๋า ปลอกหมอน และอื่นๆ แล้วแต่ลูกค้าทางออนไลน์จะสั่ง ต่อมาได้มีคนทักเฟชบุ๊กมาอยากได้กระเป๋าใส่แก้วน้ำ ตนเองบอกว่ามีเพียง 2 ใบ แต่ลูกค้าต้องการ 20 ใบ ตกลงราคาใบละ 129 บาท จากราคา 139 บาท ตนดีใจตั้งใจถักทั้งวันทั้งคืน แต่ทำได้เพียง 15 ใบต้องรีบเอาไปส่งเพราะลูกค้าเร่งเอาสินค้า กระทั่้่งเมื่อวันที่ 22 มิ.ย. ลูกค้าได้นัดส่งสินค้าที่ห้างสรรพสินค้าแห่งหนึ่งในตัว จ.บุรีรัมย์ นัดส่งของก่อนจะมีเจ้าหน้าที่ตำรวจและทีมงานออกมาแสดงตัวเป็นตัวแทนลิขสิทธิ์แล้วพาไปคุยกันที่ สภ.เมืองบุรีรัมย์ เรียกค่าเสียหาย 70,000 บาท ก่อนจะเจรจาต่อรองเหลือ 30,000 บาท"หลังจากมีข่าวออกมา ตนเริ่มจับต้นชนปลายถึงเหตุการณ์ที่ตนถูกหลอก รู้สึกเจ็บใจมาก โดยเฉพาะเงินค่าปรับที่จ่ายไป 30,000 บาท แถมยึดกระเป๋าไปอีกหนำซ้ำยังเรียกเอาเงินค่ามัดจำ ซึ่งเป็นเงินที่โอนมาจำนวน 400 บาท ซึ่งกลุ่มนี้ยังคิดอยากได้อีก" น.ส.กาญจนา กล่าว
ขณะที่ น.ส.ยุวดี ถาวุฒิ อายุ 28 ปี ซึ่งเป็นผู้เสียหายอีกราย กล่าวว่า ตนก็ถูกหลอกสั่งทำเสื้อกันฝนโดเรม่อน เมื่อถึงเวลานัดก็ออกมาแสดงตัวแล้วจับกุม ให้จ่าย 30,000 บาท เป็นค่าไกล่เกลี่ยเช่นเดียวกัน ยอมรับว่าวันถูกจับลำบากมาก ก่อนจะออกไปส่งของ บอกแม่ให้ดูแลลูกวัย 2 เดือนไว้ให้รอก่อนจะไปส่งของแล้วจะซื้อของมาฝาก แต่กลับโดนจับ ลูกไม่ได้กินนมต้องวิ่งวุ่นหาเงินพากันอุ้มลูกมาให้นมถึงโรงพัก จึงอยากจะร้องขอให้ผู้รู้กฎหมายใจบุญมาแนะนำการดำเนินคดีกับคนกลุ่มนี้ หลังทราบข่าวว่าน่าจะเข้าข่ายกรรโชกทรัพย์เพราะสัญลักษณ์โดเรม่อน ไม่อยู่ในลิขสิทธิ์แล้ว โดยตนเองจำได้ว่าคือบุคคลที่มาจับตนตามภาพที่ปรากฎในโลกออนไลน์ กรณีบุกจับลิขสิทธิ์ในเขตจังหวัดภาคอีสาน.
