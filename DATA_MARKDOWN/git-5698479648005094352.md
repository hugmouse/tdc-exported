
# ماکرون: همکاری‌ میان اروپا و چین در تغییرات اقلیمی تعیین کننده است

Published at: **2019-11-05T08:44:59+00:00**

Author: **یورونیوز فارسی **

Original: [euronews](https://farsi.euronews.com/2019/11/05/macron-says-europe-china-climate-cooperation-decisive)

امانوئل ماکرون، رئیس جمهوری فرانسه، روز سه‌شنبه گفت که همکاری میان اروپا و چین برای کاهش انتشار گاز‌های گلخانه‌ای «تعیین کننده» خواهد بود. همزمان با این سخنان دولت ترامپ فرآیند خروج از توافق اقلیمی پاریس را به‌طور رسمی آغاز کرد.
این اقدام ایالات متحده که به اطلاع سازمان ملل رسیده است، نخستین گام رسمی در روندی یک ساله برای خروج از پیمان جهانی برای مقابله با تغییرات آب و هوایی است.
چین و فرانسه در نشست سالجاری سران گروه ۲۰ متعهد شدند که سهم خود را در مورد تغییرات اقلیمی فراتر از موارد فعلی «به روز» کنند.
توافق‌ اقلیمی پاریس که در سال ۲۰۱۵ بین ۱۸۷ کشور امضاء شد، کشورها را تشویق می‌کند که در صورت امکان تعهداتی را متقبل شوند.
رئیس جمهوری فرانسه که هم اکنون در شانگهای چین حضور دارد، در یک نمایشگاه بزرگ تجاری خطاب به شی جین پینگ، رئیس جمهوری چین گفت که تعهدات در حوزه اقلیمی باید افزایش پیدا کند.
وی گفت: «اگر بخواهیم به توافق‌نامه پاریس پایبند باشیم نیاز است که در سال آینده تعهدات خود برای کاهش تولید گازهای گلخانه‌ای را افزایش دهیم و باید تعهدات جدید برای سال‌های ۲۰۳۰ و ۲۰۵۰ را نیز تایید کنیم.»
ماکرون تاکید کرد که همکاری بین چین و اتحادیه اروپا در این زمینه تعیین کننده است: «سال آینده نیاز است با ارتقاء دستور کار، به طور جمعی وظایف خود را انجام دهیم.»
از سوی دیگر یک مقام رسمی دفتر ریاست جمهوری فرانسه با ابراز تأسف از اقدام ایالات متحده مبنی بر خروج از این توافق در عین حال تاکید کرد که آقای ماکرون و شی تعهدات خود درباره توافق پاریس را بار دیگر تأیید می‌کنند.
این مقام فرانسوی که علاقمند به افشای نامش نبود به رویترز گفت: «متنی که فردا امضاء می‌شود شامل پاراگرافی درباره برگشت ناپذیر بودن توافق‌نامه پاریس است.»
ماکرون و شی قرار است نشست رسمی خود را در روز چهارشنبه ۱۵ آبان در پکن برگزار کنند.
چین و ایالات متحده بزرگترین تولید کنندگان گازهای گلخانه‌ای در جهان هستند. میزان تولید گازهای گلخانه‌ای در چین به مانند دیگر کشورهای در حال توسعه روندی افزایشی دارد.
چین متعهد به کاهش گازهای گلخانه‌ای است و پیش‌بینی می‌شود طبق توافق پاریس، ۱۵ درصد از کل انرژی مصرفی این کشور در سال ۲۰۲۰ از سوخت‌های غیرفسیلی تامین شود.
