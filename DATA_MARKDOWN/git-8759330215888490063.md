
# Standard pakt felbevochten zege, Lestienne grote held op Sclessin

Published at: **2019-11-07T20:45:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902857/standard-pakt-felbevochten-zege-lestienne-grote-held-op-sclessin.html)


        Standard heeft een broodnodige zege kunnen pakken tegen Frankfurt. In eigen huis werd het 2-1. Standard heeft zo nog een mooie kans om de volgende ronde te halen, want het staat gelijk met Frankfurt.
      
Standard moest winnen om zijn kansen op overwintering gaaf te houden, maar kwam in de eerste helft nauwelijks aan kansen. Pas na een halfuur was er gevaar, maar het schot van Cimirot werd in corner getikt. Frankfurt kreeg even later de grootste kans van de eerste helft, maar Silva miste van heel dichtbij. Hij kopte op de paal. Cop kwam even later een teen te kort om een voorzet binnen te tikken. 0-0 dus bij de rust.
Na de pauze was er een pak meer te zien. Eerst was er de 1-0 van Standard. Vanheusden stond vrij op een corner en kopte hem makkelijk binnen. Standard kon echter niet lang genieten van die voorsprong. Kostic krulde een vrijschop mooi rond de muur en versloeg Bodart.
Standard wist dat het weinig had aan een gelijkspel en ging vol in de aanval, maar de Duitsers wilden de match uitspelen. In de absolute slotfase kon Kostic de match helemaal doodmaken, maar miste onbegrijpelijk. Een heel dure misser: Standard schakelde meteen om en Lestienne zorgde nog voor de onverhoopte 2-1.
Standard heeft zo net als Frankfurt zeven punten. Arsenal is leider met tien punten. Standard treft nu het 'makkelijke' Vitoria Guimaraes, terwijl Frankfurt op bezoek moet bij Arsenal.
