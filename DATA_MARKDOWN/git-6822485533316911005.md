
# ۴۰۰ هزار مسکن ارزان قیمت ساخته می‌شود

Published at: **2019-11-05T16:12:00+00:00**

Author: ****

Original: [جامعه خبری تحلیلی الف](https://www.alef.ir/news/3980814130.html)

معاون وزیر راه و شهرسازی گفت: مراحل ساخت ۴۰۰ هزار واحد کسن ارزان قیمت در ۱۰ استان کشور به زودی آغاز می‌شود.
به گزارش تسنیم، مهدی عبوری امروز در مراسم تودیع و معارفه مدیرکل راه و شهرسازی استان قزوین که با حضور جمعی از مسئولین استانی و کشوری برگزار شد، اظهار داشت: یکی از مهم‌ترین اقدامات در حوزه ساماندهی به بخش مسکن در کشور ساخت مسکن در شهرهای با تجمع جمعیتی بالا و کمبود مسکن است که 10 استان کشور با این مسئله مواجه هستند.
وی گفت: ساخت 400 هزار واحد مسکونی در این 10 استان از اقدامات این حوزه است و به زودی عملیات ساخت و ثبت نام این مسکن‌ها درکشور آغاز می‌شود.
معاون وزیر راه و شهرسازی اظهار داشت: براساس پیش‌بینی‌ها مقرر شده از 18 آبان ماه امسال عملیات مطالعات، انتخاب زمین و مراحل اجرایی ساخت در استان‌های کشور آغاز شود.
عبوری خاطرنشان کرد:ساخت نزدیک به 10 هزار واحد مسکن در استان قزوین نیز در فاز بعدی این طرح در نظر گرفته شده است که امیدواریم به زودی اجرایی شود.
وی عنوان کرد: یکی از مشکلات اساسی در کشور در حوزه راه و شهرسازی حوزه ساماندهی راه‌های روستایی است و با برنامه‌ریزی‌های صورت گرفته بیش از 5 هزار کیلومتر راه روستایی در آینده نزدیک در کشور ساماندهی می‌شود.
معاون وزیر راه و شهرسازی گفت: توسعه، اصلاح، مرمت و ساماندهی راه‌های روستایی می‌تواند از اقدامات مناسب در این حوزه باشد که قطعا به افزایش رفاه در روستاها منجر شود.
عبوری با اشاره به اجرای راه‌آهن قزوین- رشت و قزوین، ساوه و بوئین زهرا خاطرنشان کرد: استان قزوین به دلیل موقعیت خاص جغرافیایی درکریدور ارتباطی استان‌های کشور واقع شده است و همین موضوع می‌تواند به عنوان یک ویژگی منحصر به فرد برای استان مورد استفاده قرار گیرد.
وی گفت: احداث این دو خط آهن در سال گذشته از اقدامات برجسته در این حوزه است که برقراری ارتباط آسان بین استان‌های کشور وایجاد شرایط نقل و انتقال محصول را فراهم کند.
معاون وزیر راه و شهرسازی گفتک دو خطه شدن مسیر ریلی قزوین به زنجان نیز از دیگر اقدامات برجسته در این حوزه است که می‌تواند استان قزوین را به استان‌های همجوار متصل و عبور و مرور راه تسهیل گرداند.
