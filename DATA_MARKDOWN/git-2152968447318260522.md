
# В парламента в Скопие: Учете албански, той е езикът на бъдещето!

Published at: **2019-11-01T12:07:00+00:00**

Author: **Елка Василева**

Original: [Dnes.bg](https://www.dnes.bg/balkani/2019/11/01/v-parlamenta-v-skopie-uchete-albanski-toi-e-ezikyt-na-bydeshteto.428170)

Учете албански, албанският е езикът на бъдещето, гласи заглавие в македонския вестник „Вечер“.
„Албанският е езикът на бъдещето“, заяви депутатът Артан Груби на заседание на парламентарната комисия по евроинтеграция.
На това заседание беше обсъден процесът на евроинтеграция на Република Северна Македония след срещата на върха на ЕС този месец, на която Македония не получи дата за започване на преговори за присъединяване.
Забележката на Груби дойде, след като депутати от опозицията реагираха, че нямат слушалки за превод, които са необходими, тъй като заседанието на комисията се водеше на албански език съгласно парламентарния правилник. Груби поиска да бъдат осигурени слушалки за всички депутати.
Вестникът отбелязва, че остри дебати, съпътствани от чести прекъсвания на изказванията, е имало в парламентарната комисия по външни работи, на която се е обсъждал докладът на външния министър Никола Димитров за досегашните евроинтеграционни процеси в страната. Димитров е припомнил, че от 14 години страната е кандидат за членство с десет препоръки за начало на преговори и нарекъл кандидатурата за членство на Скопие "особен случай".
Димитров е заявил, че през 2001 г., когато страната подписа Споразумението за стабилизиране и асоцииране с ЕС, тя е била в една група с Хърватия, а най-добри шансове страната да започне преговори е имало през 2012 г., когато група страни са оказвали натиск по този въпрос. Димитров е оценил, че ЕС оттогава няма истинска воля за разширяване, тъй като е ангажиран с много въпроси като мигрантската криза, Brexit и кризата с върховенството на закона в някои страни членки, което според него променя и техния контекст.
