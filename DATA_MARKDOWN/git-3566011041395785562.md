
# چراغ شورای شهر تهران برای پلیس سبز شد

Published at: **2019-11-04T11:39:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544756.html/%DA%86%D8%B1%D8%A7%D8%BA-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D9%BE%D9%84%DB%8C%D8%B3-%D8%B3%D8%A8%D8%B2-%D8%B4%D8%AF)

5 ماه از اجرای طرح جدید ترافیک می‌گذرد. پلیس ایراداتی به طرح گرفت ولی شهرداری مخالفت کرد. ناجا تهدید کرد در صورت بی توجهی یک طرفه اقدام می‌کند. در حال حاضر شورای شهر هم با پلیس در این زمینه همراه شد.
به گزارش شبکه اطلاع رسانی راه دانا؛ اختلاف بر سر طرح جدید ترافیک میان پلیس و شهرداری طی هفته‌جاری بالا گرفته و به اوج خود طی 5 ماه گذشته که اجرای طرح کلید خورد، رسیده است. اختلاف آن قدر پررنگ شد که پلیس به شهرداری اخطار داد؛‌ اگر طرح اصلاح نشود،‌ یک طرفه اقدام می‌کنیم.
اما پلیس و شهردای تنها دو طرف قضیه هستند و ضلع سوم مثلث طرح ترافیک، شهروندان تهرانی‌ محسوب می‌شوند. شهروندانی که گویا داغ اجرای یک طرح درست و درمان بر دلشان مانده و منتظر تصمیم جدید در این زمینه هستند.   روزانه رانندگان زیادی با پرداخت عوارض به محدوده حلقه اول و دوم طرح ترافیک وارد می‌شوند و علیرغم پیچیدگی‌های این موضوع با خودروی شخصی به مرکز شهر می‌آیند. بخش اعظم ادارات و سازمان‌ها در قلب و مرکز پایتخت قرار دارد و همین موضوع از دلایل ترافیک در این بخش از تهران است.   فارغ از موضوع نرخ عوارض طرح ترافیک، مشکلی که در حال حاضر برای بسیاری از شهروندان دردسرساز شده ساعات طولانی طرح است. ساعاتی که از 6:30 صبح آغاز و تا ساعت 19 ادامه دارد. این ساعات برای شهروندان دردسرساز و دغدغه شده چرا که با آغاز پاییز روزها کوتاه‌تر و هوا سریع‌تر از بهار و تابستان تاریک می‌شود. انگار فرصت‌ها برای خرید و آمد و شد در خیابان زودتر می‌گذرد.   در حال حاضر ساعات طولانی طرح مشکل شهروندان و کمتر شدن آن، درخواست‌  پلیس از شهرداری‌ محسوب می‌شود. درخواستی که منجر به ریختن آب پاکی به روی دست پلیس توسط شهرداری شد و یوسف حجت مدیرعامل سازمان حمل و نقل و ترافیک شهرداری تهران در این باره اعلام کرد؛ درخواست پلیس به صلاح نیست و این موضوع سبب افزایش ترافیک می‌شود.   داغ اجرای طرح ترافیک استاندارد بر دل تهرانی‌ها   حسین از جمله شهروندان تهرانی است که به گفته خودش مجبور به ورود به محدوده طرح ترافیک است. وی که مردی متأهل است درباره مشکلش با ساعات طرح ترافیک گفت: صبح‌ها برای آمدن به محدوده طرح مشکلی ندارم ولی بعدازظهر باید یک ساعت پس از پایان کار منتظر بمانم تا ساعت طرح به اتمام برسد و  سپس راهی خانه شوم. زمانی هم که به خانه می‌رسم میادین میوه و تره بار تعطیل است و فرصت خرید به غیر از روزهای پنجشنبه ندارم و همین موضوع سبب افزایش ترافیک در روزهای پایان هفته می‌شود.   مینا از دیگر شهروندان گلایه‌مند از طرح ترافیک است وی درباره مشکلش  گفت: محل کارم در تهران و منزلم در کرج و به دلیل اینکه ساعات طرح طولانی است به ساعت پایان کار مهد کودک دخترم نمی‌رسم و مجبورم شرمنده همیشگی یکی از دوستان برای گرفتن دخترم از مهدکودک شوم.   علی از دیگر منتقدان ساعات طرح ترافیک است وی در این باره گفت: قبلاً ساعت 5 بعد از ظهر می‌توانستیم به محدوده طرح رویم و برخی مشکلات و امور روزمره را برطرف کنیم ولی الان نه؛ در هر ماه هم 15 روز اجازه زوج و فرد داشتیم الان 7 روز یا کمتر!   مهدی که حدود 50 سال سن دارد ناراضی از اجرای طرح است. وی درارتباط با این موضوع گفت: مادر پیرش نیاز به فیزیوتراپی و درمان دارد و ساعت طولانی طرح مانع از این شده که او و خواهرش بتوانند مادر را با خودرو به کلینیک ببرند. استفاده از تاکسی اینترنتی‌هم برای آنها هزینه‌های زیادی داشته و مادر را با مترو و اتوبوس نمی‌توانند جابه‌جا کنند.   شهروندان گلایه‌مند، آمارشان کم نیست و اکثراً از شورای شهری‌ها درخواست رسیدگی به موضوع طرح ترافیک را دارند ولی شورای شهری‌ها هم دست رد به درخواست آنها داده و اعلام کرده‌اند اقدام چندانی از دستمان بر نمی‌آید. از جمله این شورای شهری‌ها محمد علیخانی رئیس کمیسیون عمران و حمل و نقل شورای شهر تهران است.    پاسخگو هستیم ولی دستمان بسته است    اینکه شورای شهر چگونه می‌تواند نظر خود در مورد طرح ترافیک را مطرح یا اعمال کند از جمله پرسش شهروندان است، شهروندانی که به نمایندگان شورای شهر رأی داده و اکنون انتظار پاسخ به مطالباتشان را دارند. محمد علیخانی درباره رویکرد شورای شهر گفت: طرح ترافیک بر اساس مصوبه شورای ترافیک تهران اجرایی شده است که اعضای آن را رئیس پلیس راهور تهران، شهردار تهران، معاونت حمل‌ونقل و ترافیک شهرداری، نماینده‌ای از وزارت کشور و استانداری تشکیل داده و این مصوبه را همه این اعضا امضا کرده‌اند. بنابراین اگر نیاز به بازنگری باشد باید موضوع در شورای ترافیک بررسی شود چرا که مرجع قانونی بررسی طرح همین شوراست.   وی افزود: شورای شهر در این شورا هر چند که نقشی ندارد ولی علی‌رغم این مسأله باید پاسخگوی مردم باشد چرا که شهروندان گمان می‌کنند تصمیم در این زمینه بر اساس نظر شورای شهری‌ها بوده است. بنابراین حضور یک نماینده از شورای شهر در این شورای ترافیک تهران ضرورت دارد.   ساعات طولانی طرح سبب افزایش تردد موتورسیکلت‌ها   علیخانی عنوان کرد: یکی از مواردی که پلیس بر روی آن اختلاف‌نظر دارد، مسأله ساعت طرح ترافیک است و ما هم همچون پلیس معتقدیم که طولانی شدن ساعات طرح ترافیک نه تنها باعث کاهش ترافیک نشده بلکه مشکلاتی را نیز به همراه داشته است و از آنجایی که حمل‌ونقل عمومی در تهران کامل نیست مردم به سمت راهکارهای دیگر همچون استفاده از موتورسیکلت رفته‌اند.    رئیس کمیسیون عمران و حمل‌ونقل شورای شهر تهران اعلام کرد: طی یک سال گذشته استفاده از موتورسیکلت در پایتخت افزایش یافته و این در حالی است که موتورسیکلت‌ها یکی از منابع آلاینده هوا در پایتخت به شمار می‌روند حتی آلودگی آنها گاهی چند برابر خودروهاست.   وی یادآور شد: از آنجایی که بنزین در کشور ارزان است و موتورهای برقی هم گران، کسی تمایل به خرید آن ندارد بنابراین از همان موتورسیکلت‌های غیربرقی که آلاینده است، استفاده می‌شود.   علیخانی تصریح کرد: نباید راه‌های مردم را برای ورود به محدوده طرح ترافیک بست چرا که این موضوع می‌تواند ضررهای زیادی ایجاد کند؛ هدف از اجرای طرح جدید کاهش آلودگی هوا و ترافیک است و از آنجایی که مطالعات اجرای طرح جدید کامل نبود ولی به تصویب رسید به موفقیت‌های مؤثری دست نیافته است.   با ماشین دولتی وارد محدوده طرح ترافیک می‌شوم   محسن هاشمی، رئیس شورای شهر تهران که خود عضو کمیسیون عمران و حمل و نقل است چندان رغبت به مصاحبه در این زمینه ندارد. وی دراین باره به بیان چند جمله اکتفا کرد و به خبرنگاران گفت: ان‌شاءالله تهدید شهرداری توسط پلیس هدف خیر و سرعت در انجام امور را دارد. من با ماشین دولتی وارد محدوده طرح ترافیک می‌شوم و شورای شهر دخالتی در نحوه اجرای طرح نداشته است.   خلاء قانونی داریم و فقط دستمان برای نرخ عوارض باز است   درباره اینکه شورای شهر چگونه می‌تواند در اجرای طرح ترافیک نقش داشته باشد حسن رسولی،‌ عضو کمیسیون برنامه و بودجه شورای شهر تهران، گفت: مرجع تصمیم در مورد طرح‌های ترافیکی شورای ترافیک استان تهران و شورای عالی ترافیک کشور است که مسؤولیت آن را شخص استاندار و وزیر کشور بر عهده دارد.    وی با تأکید بر اینکه وظیفه شورای شهر در مورد طرح‌های ترافیکی صرفاً در زمینه وضع عوارض است، گفت: اگر قرار باشد شورای شهر نماینده‌ای در شورای ترافیک داشته باشد قانون آن را باید دولت به صورت لایحه ارائه دهد یا نمایندگان مجلس طرحی دهند. همچنین شورای عالی استان‌ها می‌تواند در این زمینه مؤثر واقع شود.   عضو کمیسیون برنامه و بودجه شورای شهر تهران خاطرنشان کرد: مجلس شورای اسلامی پارلمانی بالادستی نسبت به شورای شهر است و طرح ترافیک بر اساس مصوبه مجلس تصمیم‌گیر آن شورای عالی ترافیک است. بنابراین شورای شهر مسؤولیتی غیر از عوارض در این زمینه در اختیار ندارد.   وی تصریح کرد: مسأله طرح ترافیک یک موضوع چندجانبه و بین‌بخشی است و باید اعضای شورای ترافیک به صورت تفاهم و تعامل مشکلات را حل کنند تا شهروندان متضرر نشوند.   بی رغبتی برخی شورای شهری‌ها برای اظهارنظر در مورد طرح ترافیک   تلاش خبرنگار ما برای مصاحبه با برخی اعضای شورای شهر بی نتیجه ماند و این نمایندگان مردم در شهر تمایلی برای اظهارنظر در این زمینه را نداشتند و گفتند؛ فعلا نظری مطرح نمی‌کنیم.    از ترکیب شورای عالی ترافیک رضایت نداریم    یوسف حجت مدیرعامل سازمان حمل و نقل و ترافیک شهرداری تهران در مورد اینکه شهرداری در این زمینه چقدر به نظرات شورای شهری‌ها توجه می‌کند،‌امروز گفت:‌از آنجایی شورای شهر نهادی بالادستی برای شهرداری به شمار می‌رود نظر آنها را بررسی می‌کنیم ولی تا کنون هیچ نظر رسمی به ما اعلام نشده است.   اقدام یک طرفه پلیس غیرقانونی خواهد بود   وی با اشاره به اینکه شورای شهر نماینده‌ای در شورای ترافیک تهران ندارد، گفت:هیچکس از جمله پلیس نمی‌تواند به صورت یک طرفه در مورد طرح ترافیک اقدامی انجام دهد چرا که این مسئله قانونی نیست.   مدیرعامل سازمان حمل و نقل و ترافیک شهرداری تهران با بیان اینکه ما از ترکیب شورای ترافیک رضایت‌ نداریم و ایده‌ال‌مان نیست گفت:‌ البته حضور پلیس از آنجایی که مجری قانون است در این شورا ضرورت دارد و حضورش لازم است ولی این مسئله بدین معنی نیست که می‌تواند پلیس یک طرفه اقدام کند.   حجت خاطرنشان کرد: حتی رئیس‌جمهور نمی‌تواند نظر شخصی‌اش را در موارد مختلف اعمال کند بلکه باید این نظر تبدیل به مقررات و قانون شود تا قابلیت اجرایی داشته باشد لذا نظر شخصی مهم نیست و طرح آن نیز پسندیده نبوده است و مادامی که این نظرات تبدیل به قانون نشود از اعتبار ساقط است.   خبری از جلسه تصمیم‌گیران نیست   اختلاف‌ها بر سر طرح ترافیک میان شهروندان، شهرداری و پلیس به اوج خود طی چند ماه اخیر که طرح اجرایی شده رسیده است. شورای ترافیک تهران تصمیم‌گیر نهایی در مورد بقا یا بازنگری طرح است ولی با این وجود خبری از برگزاری جلسه در این شورا نیست. جلسه‌ای که می‌تواند بر این اختلافات پایان دهد و داغ اجرای طرح ترافیک استاندارد را بر دل شهروندان تهرانی نگذارد.   منبع: فارس
