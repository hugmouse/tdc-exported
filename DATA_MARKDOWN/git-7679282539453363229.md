
# आक्रोश: दमघोंटू हवा से नाराज लोगों ने पीएम-सीएम को भी नहीं बख्शा

Published at: **2019-11-03T22:08:19+00:00**

Author: **प्रमुख संवाददाता,नई दिल्ली।**

Original: [https://www.livehindustan.com](https://www.livehindustan.com/national/story-outrage-people-angry-with-stifling-air-have-not-spared-pm-cm-2830734.html)

प्रदूषण के साथ लोगों का गुस्सा भी रविवार को चरम पर रहा। आम आदमी के अलावा जानी-मानी हस्तियों ने सोशल मीडिया पर भड़ास निकाली। कुछ लोगों ने प्रधानमंत्री से लेकर मुख्यमंत्री तक को कोसने में कोई कसर नहीं छोड़ी। सभी ने जिम्मेदार लोगों से मिलकर समस्या का हल निकालने की मांग की और कहा कि इतने गंभीर मामले पर राजनीति नहीं होनी चाहिए।
अभिनेत्री स्वरा भास्कर ने रविवार को इंस्टाग्राम पर जेएनयू परिसर की अपनी फोटो साझा की। साथ में लिखा, रात के ढाई बजे सुनसान सड़क धुंध और प्रदूषण से फेफड़े जम गए हैंसांस नहीं ली जा रही मगर, इंस्टाग्राम अपलोड चालू है! क्रिकेटर हरभजन सिंह ने भी चुटीले अंदाज में ट्वीट किया, आज बहुत दिनों बाद उससे बात हुई, उसने पूछा कैसे हो। हमने कहा, आंखों में चुभन, दिल में जलन, सांसें भी हैं कुछ थमी-थमी सी। एक दिन पहले ही अभिनेता अर्जुन रामपाल ने ट्वीट करके दिल्ली के प्रदूषण पर रोष जाहिर किया था। उन्होंने लिखा था, दिल्ली की हवा सांस देने लायक नहीं रही।

        लोगों ने चुटकी भी ली :
      
प्रदूषण के मौजूदा चिंताजनक हालात पर लोगों ने चुटकी भी ली। एक ट्विटर यूजर ने लिखा, प्रदूषण के कारण दिल्ली-एनसीआर के कुछ जगहों के नाम बदलने चाहिए। उसने जगहों के नाम राजीव चोक, कुतुब बीमार, हैजार्ड नगर, हौज खांसी, सफदरलंग, धूलचंद और मरियागंज कर लेने के सुझाव दिए।

        पांच घंटे तक टॉप ट्रेंड
      
रविवार को ट्विटर पर दिल्ली के प्रदूषण को लेकर चलाए गए हैशटैग ट्रेंड पहले स्थान पर रहा। लगातार पांच घंटे तक धड़ाधड़ लाखों संदेश भेजे गए। ट्विटर पर श्रीवत्स ने लिखा कि नेता इस मामले पर एक-दूसरे पर आरोप लगा रहे हैं। इस मामले पर गंभीर प्रयास करने की जरूरत है। इस दौरान हजारों फोटो और रिसर्च भी ट्वीट और रिट्वीट किए गए।

        प्रधानमंत्री जी, ठोस कदम उठाएं
      
दिल्ली की धुंध की फोटो साझा करते हुए एक यूजर कृपा ने लिखा, प्रधानमंत्री जी, इस पर ठोस कदम उठाएं। वहीं, डॉ. मृत्युंजय गुहा मजूमदार कहते हैं कि अरविंद केजरीवाल को जल्द ही कुछ करना चाहिए। श्वेता ने लिखा, किसानों को मशीन या अन्य विकल्प नहीं मुहैया कराने के लिए देश के महान नेताओं को धन्यवाद। सुबह से ही गंभीर सिर दर्द। हम सब जल्द ही मरेंगे।
