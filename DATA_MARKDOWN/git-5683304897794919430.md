
# അതു വെറുമൊരു കുറിപ്പായിരുന്നില്ല: സഹദേവന്റെ രണ്ടാം വരവിനെക്കുറിച്ച് കലാഭവൻ ഷാജോൺ

Published at: **2019-11-06T13:41:00+00:00**

Author: **സീന ആന്റണി**

Original: [ManoramaOnline](https://www.manoramaonline.com/movies/movie-news/2019/11/06/kalabhavan-shajohn-about-dirshyam-viral-post.html)

ജീത്തു ജോസഫ്–മോഹൻലാൽ കൂട്ടുകെട്ടിൽ പുറത്തിറങ്ങിയ ദൃശ്യത്തിന്, വാക്കുകളിലൂടെ രണ്ടാം ഭാഗമൊരുക്കിയ ശ്യാം വർക്കലയെ അഭിനന്ദിച്ച് കലാഭവൻ ഷാജോൺ. ദൃശ്യത്തിൽ ഷാജോൺ അവതരിപ്പിച്ച സഹദേവൻ എന്ന പൊലീസ് കഥാപാത്രത്തെ കേന്ദ്രീകരിച്ചായിരുന്നു ശ്യാം വർക്കല എഴുതിയ ദൃശ്യത്തിന്റെ തുടർ കുറിപ്പ്. 'ഒരുപാടു കയ്യടികൾ അദ്ദേഹം അർഹിക്കുന്നു,' – ശ്യാം വർക്കലയെക്കുറിച്ച് കലാഭവൻ ഷാജോണിന്റെ പ്രതികരണം ഇതായിരുന്നു. മനോരമ ഓൺലൈന് അനുവദിച്ച പ്രത്യേക അഭിമുഖത്തിൽ ശ്യാം എഴുതിയ കുറിപ്പിന്റെ വായനാനുഭവം ഷാജോൺ പങ്കുവച്ചു.   

        അദ്ഭുതപ്പെടുത്തുന്ന എഴുത്ത്
      
'ഷൈലോക്ക്' എന്ന സിനിമയുടെ തിരക്കഥ എഴുതിയവരിൽ ഒരാളായ ബിപിന്റെ സുഹൃത്താണ് ഈ കുറിപ്പെഴുതിയ ശ്യാം. ബിപിൻ എനിക്ക് ഇത് അയച്ചു തന്നിരുന്നു. വായിച്ചപ്പോൾ ഒരുപാടു സന്തോഷം തോന്നി. നമ്മൾ ഏറെ വിഷമിച്ച കവലപ്പാറയിലെ ഉരുൾപ്പൊട്ടലുമായി ബന്ധപ്പെടുത്തി അങ്ങനെയൊരു ചിന്ത വന്നതുതന്നെ അദ്ഭുതപ്പെടുത്തുന്ന കാര്യമാണ്. അതു വെറുമൊരു കുറിപ്പായിരുന്നില്ല. വളരെ ആത്മാർത്ഥതയുള്ള ഹൃദയസ്പർശിയായ ഒന്നായിരുന്നു അത്. വളരെ കഴിവുള്ള ഒരു എഴുത്തുകാരനാണ് അദ്ദേഹം. ഭാവിയിൽ ഒരുപാടു നല്ല കാര്യങ്ങൾ സിനിമയ്ക്കു വേണ്ടി എഴുതാൻ അദ്ദേഹത്തിനു കഴിയട്ടെ.  

        സാധാരണക്കാരന്റെ മനസിൽ വരാത്ത ചിന്ത
      
സഹദേവനെപ്പോലെയുള്ള ഒരാൾ, കുടുംബം ഇല്ലാതായാലുള്ള വിഷമം ഇപ്പോൾ അറിയുന്നു, എന്നു ജോർജ്ജുകുട്ടിയോടു പറയുമ്പോൾ അടയാളപ്പെടുത്തപ്പെടുന്നത് കവലപ്പാറ ദുരന്തിന്റെ വ്യാപ്തിയാണ്. ഒരുപാടു പേർക്ക് കുടുംബമടക്കം എല്ലാം നഷ്ടപ്പെട്ടു. ആ കൂട്ടത്തിൽ സഹദേവനെ പോസ്റ്റ് ചെയ്തു. അതുവഴി നായയിലേക്ക് വന്നു. നായ വഴി ആ രഹസ്യം വെളിപ്പെടുകയാണ്. അതൊരു വലിയ ചിന്തയാണ്. സാധാരണക്കാരന്റെ മനസിൽ വരാത്ത ചിന്തയാണ്. ഒരുപാടു കയ്യടികൾ അദ്ദേഹം അർഹിക്കുന്നു. 

        അത് സംഭവിക്കുമെന്നാണ് പ്രതീക്ഷ
      
ദൃശ്യത്തിന്റെ രണ്ടാം ഭാഗത്തെക്കുറിച്ചൊരു ചിന്തയുണ്ടെന്ന് ഒരിക്കൽ ലാലേട്ടൻ എന്നോടു സൂചിപ്പിച്ചിരുന്നു. അക്കാര്യം ജീത്തു ആലോചിക്കുന്നുണ്ടെന്നും അദ്ദേഹം കഥ കേട്ടുവെന്നും അത് നന്നായിട്ടുണ്ടെന്നും ലാലേട്ടൻ പറഞ്ഞിരുന്നു. പിന്നെ അതിനെക്കുറിച്ചൊന്നും എനിക്ക് അറിഞ്ഞുകൂടാ! ഒരുപക്ഷേ, അതിന്റെ വർക്ക് നടക്കുന്നുണ്ടാകാം. എന്തായാലും രണ്ടാം ഭാഗത്തിന് സാധ്യതയുള്ളതാണ് ആ ചിത്രം.
അത് സംഭവിക്കുമെന്ന് ഞാൻ പ്രതീക്ഷിക്കുന്നു. അത് ഏതു തരത്തിലാകും എന്ന് എനിക്ക് അറിയില്ല. എന്തുകൊണ്ടും മലയാളികൾ ആഗ്രഹിക്കുന്ന ഒരു കാര്യമാണ് അതെന്ന് ഈ കുറിപ്പ് വൈറലായതോടു കൂടി എനിക്കു കൂടുതൽ മനസിലായി. ഒരുപാടു പേർ എനിക്കിത് ഷെയർ ചെയ്തു. വിളിച്ചു പറഞ്ഞു. ഇത്ര നാളുകൾക്കു ശേഷവും മലയാളികളുടെ മനസിൽ അത്രയും ആഴത്തിൽ ആ കഥാപാത്രങ്ങൾ കിടക്കുന്നു എന്നു പറയുന്നത് വലിയ കാര്യം തന്നെയാണ്. 
