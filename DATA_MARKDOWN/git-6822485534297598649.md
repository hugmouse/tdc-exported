
# دلخانی و یوسفی راهی نیمه‌نهایی شدند/ شکست سه فرنگی‌کار ایران

Published at: **2019-11-01T18:21:00+00:00**

Author: ****

Original: [جامعه خبری تحلیلی الف](https://www.alef.ir/news/3980810103.html)

پیکارهای پنج وزن نخست کشتی فرنگی زیر ۲۳ سال قهرمانی جهان در مجارستان در حال پیگیری است و نمایندگان ایران نیز به مصاف حریفان خود رفته‌اند.
 به گزارش مهر، دور مقدماتی رقابتهای کشتی فرنگی زیر ۲۳ سال جهان از ظهر امروز جمعه با مصاف مدعیان پنج وزن نخست در شهر بوداپست مجارستان آغاز شده که طی آن نمایندگان کشورمان به میدان رفتند.
بر این اساس نتایج آزادکاران امید ایران به شرح زیر است:
در وزن ۵۵ کیلوگرم پویا ناصرپور پس از استراحت در دور نخست، در دور دوم با نتیجه ۱۳ بر ۳ مقابل سرداربیک کونوشبایف از قرقیزستان به پیروزی رسید. وی در مرحله یک چهارم نهایی مقابل شوتا اوگاوا دارنده مدال برنز جهان از ژاپن با نتیجه ۸ بر صفر مغلوب شد.
در وزن ۶۳ کیلوگرم میثم دلخانی پس از استراحت در دور اول، در دور بعد مقابل ماکسیم نهودا از بلاروس با نتیجه ۹ بر ۶ به پیروزی دست یافت. وی در دور بعد و در مرحله یک چهارم نهایی اولکساندر هروشین از اوکراین را با نتیجه ۵ بر یک مغلوب کرد و راهی دیدار نیمه نهایی شد. دلخانی در این دیدار به مصاف مهمت چکر از ترکیه می رود.
در وزن ۷۷ کیلوگرم علی نوروزی در دور نخست مقابل تمرلان شادوکایف از قزاقستان با نتیجه ۹ بر صفر مغلوب شد و باید منتظر این حریف در دیدار فینال باشد تا وی نیز بتواند در گروه بازنده ها برای کسب مدال برنز به کار خود ادامه دهد.
در وزن ۸۷ کیلوگرم  حمیدرضا بادکان در دور اول با نتیجه ۳ بر ۲ مقابل مارتیناس نمسویسیوس از لیتوانی شکست خورد و با توجه به شکست این کشتی گیر در دور بعد، بادکان از دور رقابت ها کنار رفت.
در وزن ۱۳۰ کیلوگرم علی اکبر یوسفی در دور اول با قرعه استراحت روبرو شد و در دور دوم در مصاف با کونستا مایین پایای از فنلاند با نتیجه ۳ بر صفر به برتری دست یافت. یوسفی در دور سوم و در مرحله یک چهارم نهایی با نتیجه ۳ بر ۲ از سد فرانز ریشتر از آلمان گذشت و به مرحله نیمه نهایی راه یافت. وی در این مرحله به مصاف عثمان ایلدیریم دارنده مدال نقره زیر ۲۳ سال جهان از کشور ترکیه می رود.
