
# ఢిల్లీ పోలీసులకు మద్దతు తెలిపిన కిరణ్ బేడీ

Published at: **2019-11-06T12:28:38+00:00**

Author: ****

Original: [Andhrajyothy](https://www.andhrajyothy.com/artical?SID=947939)

ADVT
ఢిల్లీ: దేశరాజధాని ఢిల్లీలో అసాధారణ పరిస్థితులు నెలకొన్న విషయం తెలిసిందే. పోలీసులకు, లాయర్లకు మధ్య రాజుకున్న వివాదం చినుకు చినుకు గాలివానగా మారింది. ఈ నేపథ్యంలో ఢిల్లీ పోలీసులకు పుదుచ్చేరి లెఫ్టినెంట్ గవర్నర్ కిరణ్ బేడీ మద్దతుగా నిలిచారు. దీనిపై కిరణ్ బేడీ ట్విట్టర్ వేదికగా స్పందించారు. పోలీసులు నీతిగా, నిజాయితీగా, నిర్భీతితో పని చేస్తున్నప్పుడు వారికి రక్షణ కల్పిచాల్సిన బాధ్యత పైఅధికారులకు ఉంటుందని వ్యాఖ్యానించారు. అధికారంతో సిబ్బందిని ఆదేశించలేమని.. దానివల్ల తమ సేవలపై, సీనియర్లపై నమ్మకం కోల్పోయే ప్రమాదముంటుందని అన్నారు. పర్యవేక్షణ, శాఖాపరమైన విచారణ లాంటి ప్రత్యేకతలు కలిగి ఉన్న డిపార్ట్‌మెంట్ పోలీస్ శాఖ అని చెప్పుకొచ్చారు. తమ శాఖలో జరిగే వాటిపై స్వయం విచారణ జరిపి, కఠిన చర్యలు చేపట్టాల్సిన బాధ్యత వారిదేనన్నారు. హక్కులు, బాధ్యతలు నాణేనికి రెండు వైపులా ఉంటాయన్న విషయాన్ని పౌరులుగా మర్చిపోవద్దని తెలిపారు. మనమెవరైనా, ఎక్కడివారమైనా ఈ విషయంలో మరింత జాగ్రత్తగా ఉండాలని ఉద్ఘాటించారు.
 
ఇదిలా ఉంటే పోలీస్ హెడ్ క్వార్టర్స్ దగ్గర మంగళవారం పోలీసులు పెద్ద ఎత్తున నిరసనకు దిగారు. తమ నిరసనల్లో భాగంగా కిరణ్ బేడీ పోస్టర్లను ప్రదర్శించారు. ‘‘మేడమ్.. మేం మిమ్మల్ని మిస్ అవుతున్నాం’’, ‘‘మాకు మీరు కావాలి’’, ‘‘వచ్చింది.. వచ్చింది.. సివంగి వచ్చింది’’ అనే నినాదాలతో కూడిన బ్యానర్లను ఏర్పాటు చేశారు. నవంబర్ 2న తీస్ హజారీ కోర్టు ప్రాంగణంలో ఓ పోలీస్‌, లాయర్ మధ్య వాగ్యుద్ధం చోటుచేసుకుంది. క్రమంగా అది ఘర్షణగా మారి పలువురు న్యాయవాదులు తమపై దాడికి దిగారని పోలీసులు ఆరోపిస్తున్నారు. దాడులు జరుగుతున్నా ఉన్నతాధికారులు పట్టించుకోవట్లేదంటూ పోలీసులు మంగళవారం నిరసనకు దిగారు. మరోవైపు.. దాడులకు పాల్పడిన లాయర్లను గుర్తించాలని వివిధ బార్‌ అసోసియేషన్లకు బార్‌ కౌన్సిల్‌ ఆఫ్‌ ఇండియా సూచించింది.
