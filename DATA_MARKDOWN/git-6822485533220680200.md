
# نظر رهبری درباره چندهمسری/ قالیباف می‌تواند در تهران رای بیاورد؟/ زیباکلام: خاتمی، مثل گذشته اقبال عمومی ندارد/ رئیس هلال احمر بازداشت شد؟

Published at: **2019-11-03T20:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980812148.html)

هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.

        
          ۷ تماشاگر بازی تراکتور – استقلال دستگیر شدند
        
      
معاون امنیتی انتظامی وزارت کشور از دستگیری ۷ تماشاگر بازی تراکتور استقلال خبر داد.
به گزارش ایسنا، حسین ذوالفقاری در حاشیه جلسه ستاد اربعین در جمع خبرنگاران درباره‌ی رسیدگی به شعارهای غیر فوتبالی برخی تماشاگران بازی استقلال – تراکتور اظهار کرد: ۷ نفر تاکنون بازداشت شده‌اند که آنها حرکت خارج از عرف فوتبال انجام دادند که البته تعدادشان هم خیلی کم بود.
وی ادامه داد: دستگاه اطلاعاتی انتظامی و قضایی هم پیگیر  ۳-۴ نفری هستند که آنجا مطلبی نوشته بودند.

        بیشتر بخوانید:
      

        
          تماشاگران آذری از فتوت اجداد خود، سردار و سالار ملی خبر دارند؟
        
      
***

         جرایم سیاسی در دادگاه مطبوعات رسیدگی می‌شود
      
رسیدگی به جرم سیاسی با حضور هیئت منصفه از اصول مغفول قانون اساسی است. در اصل ۱۶۸ قانون اساسی آمده است: «رسیدگی‏ به‏ جرایم‏ سیاسی‏ و مطبوعاتی‏ علنی‏ است‏ و با حضور هیأت‏ منصفه‏ در محاکم‏ دادگستری‏ صورت‏ می‏ گیرد.»
تاکنون بنا بر این بوده است که مجرمان سیاسی را با جرایم امنیتی تفهیم اتهام و محاکمه می‌کردند اما ظاهرا رئیسی بنا دارد به این اصل قانون اساسی جامه عمل بپوشاند. مدتی پیش ناصر سراج، نماینده رئیس قوه قضائیه از عزم رئیسی برای رسیدگی به جرم سیاسی با حضور هیئت منصفه خبر داده بود. اتفاق مبارکی که ظاهرا در حال وقوع است.
ناصر سراج نماینده رییس قوه قضاییه در هیات منصفه مطبوعات روز یکشنبه در مراسم معارفه و تحلیف اعضای هیات منصفه مطبوعات گفت: با تاکید رئیس قوه قضاییه در این هیات منصفه به جرایم سیاسی هم رسیدگی خواهد شد که وقت بیشتری از هیات منصفه را  خواهد گرفت که با پشتکار اعضا می توانیم این کار را انجام دهیم.
***

        رئیس هلال احمر بازداشت شد؟
      
صبح امروز خبرگزاری فارس در خبری مدعی شد علی اصغر پیوندی، رئیس هلال احمر بازداشت و با وثیقه سه میلیاردی آزاد شده است. فارس نوشت: «روز گذشته پس از اتمام جلسه اخذ دفاع متهم علی اصغر پیوندی در خصوص اتهام ۱٫۵ میلیارد اختلاس، توسط سازمان بازرسی کل کشور قرار بازداشت صادر و پس از چند ساعت با تبدیل قرار به وثیقه ۳ میلیاردی آزاد شد. با پیگیری های خبرنگار ما مشخص شد، این پرونده مربوط به زمانی بوده که پیوندی به عنوان رییس دانشگاه علوم پزشکی شهید بهشتی مشغول به فعالیت بوده است.»
اما ساعتی بعد باشگاه خبرنگاران جوان به نقل از یک منبع آگاه نوشت: «اساسا سازمان بازرسی نمی‌تواند اقدام به بازداشت افراد کند و تنها می‌تواند گزارشی از تخلفات تهیه و در اختیار مقامات قضایی قرار دهد.»
واضح است که منبع آگاه این خبرگزاری، بازداشت پیوندی را تکذیب نکرده است و صرفا مدعی شده است سازمان بازرسی نمی‌تواند کسی را بازداشت کند. در این زمینه باید منتظر بمانیم و واکنش قوه قضائیه نسبت به این خبر را ببینیم.
***

        انتشار یک روایت از تصمیم‌گیری درباره ارز ۴۲۰۰ تومانی
      
فروش ارز به قیمت ۴۲۰۰ تومان برای همه مصارف از تصمیمات بسیار مهم دولت در فروردین ۹۷ بود که از زبان اسحاق جهانگیری مطرح شد. پس از اینکه شکست این سیاست مشخص شد، جنگ و جدالی میان افراد مختلف برای یافتن مقصر این سیاست آغاز شد. حسام‌الدین آشنا و مسعود نیلی از افرادی بودند که در فضای رسانه‌ای در این زمینه صحبت کردند.
خبرگزاری فارس  در گفت‌وگوی غیر رسمی با بعضی از حاضران در نشست تصمیم‌گیری تلاش کرده است روایتی از آن جلسه ارائه دهد:
در ابتدای جلسه روحانی با صدای بلند و حالتی نزدیک به فریاد انتقادات زیادی به بانک مرکزی و شخص رئیس کل کرد و بعد از آن گفت: «ما خودمان (یعنی دولت) باید کاری بکنیم.»
بعد از صحبت روحانی، اسحاق جهانگیری گزارشی از جلسات خود با مسئولان اقتصادی و بانک مرکزی را ارائه کرده و می‌گوید نظر بانک مرکزی این است که دو راه بیشتر وجود ندارد: یا باید واقعیت نرخ‌های جدید ارز را بپذیریم و سیاست‌گذاری براساس نرخ‌های بازار باشد یا اینکه سیاست کنترل نرخ ارز را اجرا کنیم و نرخ ارز کنترلی را در نظر بگیریم.
بعد از ارائه این گزارش، روحانی گفت: نرخ ارز کنترلی بازگشت به دهه ۷۰ است. اما حالا که همه موافق هستید، باشد، سیستم کنترلی را اجرا می‌کنیم.
نکته جالب این است که علیرغم آنکه پس از گفته‌های جهانگیری کسی با تصمیم ارز کنترلی ابراز موافقت نکرده است، روحانی این تصمیم را به موافقت همه حاضران نسبت داده است. چنانکه بعد از این صحبت روحانی، یکی از مشاوران اصلی اقتصادی رئیس جمهور با این نظر مخالفت کرده و در بین بحث‌ها، دو، سه بار وقت گرفته و در نقد سیستم کنترلی برای نرخ ارز صحبت کرد. 
روحانی در واکنش به این مخالفت چند باره به شوخی یا جدی گفت: «حالا نمی‌خواهد بیش از این به کُفرت اذعان کنی.»
در این نشست به غیر از مشاور اقتصادی، ولی‌الله سیف رئیس کل وقت بانک مرکزی و نماینده وزارت اطلاعات نیز با این نظر و تصمیم اعلام مخالفت کردند اما سایر اعضای حاضر در جلسه هیچ نظری را در مخالفت یا موافقت مطرح نکردند. به عبارت دقیق‌تر رئیس دولت دوازدهم سکوت بقیه اعضای جلسه را به معنای موافقت آنها تعبیر کرده است...
بعد از تعیین نرخ ۴۲۰۰ تومان برای ارز و با توجه به اینکه قرار بود همه نیازهای ارزی کشور براساس نرخ 4200 تومان تعیین شود، روحانی به رئیس کل بانک مرکزی گفت:« از فردا باید پیش فروش سکه بر مبنای نرخ 4200 تومان باشد و با ابزار پیش فروش سکه قیمت ارز را بشکنید. بدون هیچ محدودیتی به هر کس که می‌خواهد سکه بفروشید.»
سیف با پیشنهاد روحانی مخالفت می‌کند اما با توجه به اینکه این پیشنهادات به تصویب هیات دولت می‌رسد، بانک مرکزی هم آن را اجرا می‌کند.

        بیشتر بخوانید:
      

        
          روایتی از ماجرای ایجاد دلار ۴۲۰۰ تومانی در دولت
        
      
***

        نظر رهبری درباره چندهمسری
      
معصومه ابتکار، معاونت زنان و خانواده نهاد ریاست جمهوری در گفت‌وگو با ایلنا درباره چندهمسری گفت: نظر صریح مقام معظم رهبری درباره چندهمسری کاملا مشخص است ایشان فرمودند که حتی شوخی آن نباید انجام شود و مردی که یک همسر رسمی و قانونی دارد و با آن زندگی می‌کند نباید چنین موضوعی را مطرح کند زیرا خانم را نسبت به ادامه زندگی دلسرد می‌کند.
وی ادامه داد: چنین مسئله‌ای آسیب‌ها و لطمات زیادی را به خانواده‌ها وارد کرده است؛ زیرا به منزله شکستن تمامی عهد و پیمان‌هایی است که یک زوج به هنگام ازدواج بر پایه اعتماد با یکدیگر می‌بندند، حال بماند که به شکل غیر رسمی تحت عنوان خیانت مطرح می‌شود. 
ابتکار خاطر نشان کرد: شرایط ازدواج مجدد در جامعه ما بسیار خاص است و عنوان می‌کند که همسر اول باید با آن موافقت کند. 
***

        زیباکلام: خاتمی، مثل گذشته اقبال عمومی ندارد
      
صادق زیباکلام در گفت‌وگو با ایرنا درباره مشکلات کنونی اصلاح‌طلبان گفت: به گمان من موضوعی که اصلاح‌طلبان نتوانستند آن را حل کنند، اعتماد ازدست‌رفته‌شان است. مقصر این اتفاق هم نه فراکسیون امید، نه آقای روحانی و نه اصولگرایان تندرو مانند پایداری‌ها هستند. مقصر اصلی این اتفاق رهبران جریان اصلاحات‌اند.
زیباکلام می‌افزاید: رهبران جریان اصلاحات بعد از انتخابات ریاست جمهوری اخیر، هیچ‌گاه مسئولیت عمل سیاسی و اجتماعی خود را بر عهده نگرفتند. عملکرد آن‌ها به گونه‌ای است که گویا مردم را به رأی دادن تشویق نکرده‌اند و رفتارشان باعث شده است که دلخوری مردم از آنها افزایش یابد. 
وی با تأکید بر این که تا رهبران جریان اصلاحات به ریشه‌های این بحران ورود نکنند، سخنان آنها در زمینه شرکت در انتخابات اثر نخواهد داشت، تشریح می‌کند: به خاطر داریم که اوایل سال جاری، آقای خاتمی در دیدار اعضای فراکسیون امید گفتند «تکرار کردن من هم دیگر اثری نخواهد داشت». مدتی بعد، ایشان  اعلام کردند مصالح ملی، وضعیت کشور و تهدیدات آمریکا می‌طلبد که ما در انتخابات حضورداشته باشیم. اخیراً هم اعلام کردند کاندیداهای اصلاح‌طلبان تنها در مناطقی که شورای نگهبان، آن‌ها را رد صلاحیت نکند، در انتخابات حضور می‌یابند که هر سه اظهارنظر با سکوت و بی‌توجهی همراه بود. اما آقای خاتمی باید بپذیرند رهبری اصلاحات  اقبال عمومی پیشین را ندارد.
این استاد علوم سیاسی در ادامه تأکید می‌کند: اصلاح طبان باید مسئولیت عمل سیاسی خود را می‌پذیرفتند اما نکردند؛ باید به مردم می‌گفتند حمایت ما از آقای روحانی و حضور ما در انتخابات۹۴ صحیح بود اما به این دلایل، مشکلاتی به وجود آمده و دولت آن‌گونه که باید و شاید نتوانسته به مطالبات پاسخ دهد. ما اصلاح‌طلبان هیچ‌گاه نپذیرفتیم در قبال عملکرد دولت و فراکسیون امید مسئولیم. تا زمانی که این مسئولیت را بر عهده نگیریم، هیچ موضع‌گیری از هیچ فرد و چهره‌ای از این جریان اثرگذار نخواهد بود.
***

        
          واکنش وزارت اطلاعات به آزادی حسن عباسی
        
      
مرکز روابط عمومی واطلاع رسانی وزارت اطلاعات در واکنش به حواشی مطرح شده درباره آزادی حسن عباسی اطلاعیه‌ای صادر کرد. در این اطلاعیه آمده است: چند روزی است عده‌ای، نمایشی را به راه انداخته‌اند تا یکی از محکومین دستگاه قضایی را که به تازگی و به صورت مشروط از زندان آزاد شده است، از دروغ پراکنی‌ها و اتهامات و جرائم مرتکب شده تبرئه کنند.
این اطلاعیه یادآور شد: این افراد قضاستیز، وزارت اطلاعات را عامل زندانی شدن فرد مورد نظر معرفی می‌کنند؛ درحالی که وزارت اطلاعات صرفاً از دروغ پراکنی‌های وی علیه دستگاه اطلاعاتی نظام مقدس جمهوری اسلامی ایران شاکی بوده و تشخیص جرم و محکوم کردن این فرد به عهده مرجع قضایی بوده است.
وزارت اطلاعات در این اطلاعیه خاطرنشان کرد: اقدامات این عده می‌تواند باعث وهن جایگاه دستگاه قضا شود که در دوره جدید مسئولیت در آن، امیدهای فراوانی را در دل مردم برای مبارزه با فساد بوجود آورده است و امیدواریم قوه قضائیه با روشنگری مانع آن شود.
***

        قالیباف می‌تواند در تهران رای بیاورد؟
      
ابراهیم فیاض درباره قرار گرفتن نام قالیباف بر صدر فهرست تهران اصولگرایان به نامه نیوز گفت: قالیباف نمی تواند توفیقی به دست آورد و شکست می خورد. اگر سابقه او در شهرداری می توانست کمکش کند در انتخابات ریاست جمهوری این اتفاق می افتاد اما مردم تهران به او رأی ندادند.
این تحلیلگر مسائل سیاسی یادآور شد: آقایان قالیباف، احمدی نژاد، روحانی و ظریف نسل تمام شده های سیاسی هستند و باید بروند. اگر بخواهیم همچنان براساس این نسل ادامه دهیم اوضاع کشور خیلی خراب می شود چون این افراد بیشتر مقابل حرکت جامعه ایستگاه می زنند و مانع تحرک می شوند.
وی افزود: الان اصولگرا و اصلاح طلب در نگاه مردم تبدیل به تام و جری شدند. دائم یکی دنبال دیگری می دود در حالیکه باید این رویکرد را رها کنند و به فکر راه حل های عملی برای حل مشکلات کشور باشند. نسل فعلی اصلاح طلبان و اصولگرایان اگر خیلی راست می گویند اندیشه پردازی کنند و خاطرات شان را برای نسل آینده بنویسند.
گفتنی است نظرسنجی‌های اخیر نشان می‌دهد قالیباف در میان چهره‌های سیاسی محبوب کشور است.
