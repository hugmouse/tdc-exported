
# Ludovic Orban: Vom susţine alegerile anticipate, dar să existe un pact politic care să garanteze numărul necesar de parlamentari

Published at: **2019-11-04T14:23:00+00:00**

Author: ****

Original: [Ziarul Financiar](https://www.zf.ro/eveniment/ludovic-orban-vom-sustine-alegerile-anticipate-dar-sa-existe-un-pact-politic-care-sa-garanteze-numarul-necesar-de-parlamentari-18539293)

Ludovic Orban a afirmat că PNL va susţine alegerile anticipate, însă să existe un pact politic care să dea garanţii că va fi întrunit numărul necesar de parlamentari, respectiv 50%, care vor vota împotriva învestirii a două guverne succesive.
„Daţi-mi voie să dau răspunsul preşedintelui Dan Barna şi colegilor de la USR. E adevărat că nu am inclus toate punctele care existau în acordul nostru, dar toate stau la baza acţiunii noastre guvernamentale şi parlamentare. Să nu aveţi niciun fel de îndoială în privinţa angajamentului nostru. În ceea ce priveşte alegerile anticipate, am dat şi un răspuns public pe chestiunea asta. În mod evident că în măsura în care va fi posibil să existe alegeri anticipate, noi vom susţine aceste alegeri anticipate, dar cu o condiţie: să existe un pact politic care să genereze un număr de parlamentari de 50% dintre parlamentari care să dea garanţia că nu aruncăm iară ţara, că o lăsăm fără guvern, dar după aia ne trezim că la învestire se învesteşte orice fel de guvern. Asta este o chestiune normală, firească”, a declarat Ludovic Orban, în plenul reunit de luni al Parlamentului.
Liderul PNL a adăugat că un astfel de pact politic pentru anticipate este necesar pentru a garanta că jumătate dintre parlamentari sunt de acord cu respingerea a două guverne succesive la învestitură.
„În măsura în care va exista disponibilitate pentru un astfel de acord care să ne garanteze că jumătate dintre parlamentarii români vor vota împotriva învestirii a două guverne succesive, după cădere, cu singuranţă noi vom susţine acest demers”, a conchis premierul desemnat.
Parlamentarii votează, la ora transmiterii acestei ştiri, în plenul reunit al Camerei Deputaţilor şi Senatului programul de guvernare şi lista de miniştri propusă de PNL.
