
# Calviño diu que cal fer tornar a Puigdemont per acabar amb la desigualtat de tracte amb els presos

Published at: **2019-11-05T16:35:00+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-Iceta-tipificar-referendum-unilateral_0_2338566255.html)

La ministra d'Economia en funcions, Nadia Calviño, ha refermat que un dels "objectius" del govern espanyol és que l'expresident Carles Puigdemont torni a Espanya i s'enfronti als tribunals, tal com va defensar Pedro Sánchez en el debat d'aquest dilluns a RTVE. En una atenció als mitjans des de la seu del PSC, ha argumentat que cal acabar amb la "desigualtat de tracte" entre els exiliats com Puigdemont i els presos polítics, que van ser sotmesos a un judici "escrupolós" i amb plena "transparència", ha remarcat.

        Sánchez ho fia tot a la mà dura amb Catalunya
      
Calviño no ha concretat com s'ho faria la Moncloa per portar l'excap del Govern a Espanya i ha admès que es tracta d'una decisió que prendrà el "poder competent". Ha negat que les paraules de Sánchez suposin un qüestionament de la separació de poders. Hi ha coincidit hores abans Miquel Iceta, que considera que ha qualificat de "lògica" la promesa de Sánchez. "És una manera de deixar clara la posició de fermesa, proporcionalitat i unitat" dels socialistes, quan el PP els acusa de "tebiesa", ha argumentat.
En declaracions al matí des de Sant Adrià del Besòs, el primer secretari del PSC ha qualificat igualment de "lògica" la promesa de Pedro Sánchez de tornar a convertir en delicte els referèndums unilaterals perquè "hi ha massa dirigents independentistes que diuen que ho tornaran a fer". Iceta ha argumentat que durant el judici del Procés "hi havia gent que dubtava que pogués encaixar el delicte de sedició i rebel·lió i, en canvi, és obvi que es va produir un referèndum il·legal". "Intentar que el nostre Codi Penal s'acosti al màxim als supòsits que es puguin donar és bo", ha insistit Iceta, que ha volgut destacar que aquest delicte estava castigat amb una pena "de tres a cinc anys", mentre que la sedició és d'entre 10 i 15 anys i la rebel·lió, d'entre 15 i 25.
Iceta, que també ha beneït la proposta de Sánchez d'impulsar una nova assignatura escolar sobre valors constitucionals, ha negat que les mesures plantejades pel candidat del PSOE fossin "electoralistes", considerant que les propostes s'han de fer en campanya electoral, que és quan els ciutadans podran decidir qui governa els pròxims quatre anys. El líder socialista ha volgut destacar que la proposta de tornar a incloure com a delicte al Codi Penal la convocatòria de referèndums sense competència per fer-ho –com passava el 2005, abans que es derogués al Congrés quan governava el socialista José Luis Rodríguez Zapatero– s'haurà de portar a la cambra baixa i veure si hi ha prou consens perquè tiri endavant. Un consens que, comptant amb el previsible suport del PP, Cs i Vox, seria fàcil d'aconseguir.
Després de treure ferro al fet que Sánchez no destaqués la necessitat de dialogar amb Catalunya durant el debat, Iceta ha fet una crida a concentrar el vot en el PSC "davant la dreta que puja, Vox, que proposa il·legalitzar els partits independentistes". Iceta ha celebrat el paper del líder del PSOE, que "va entrar com a president i guanyador i en va sortir així", i creu que va quedar demostrat que el 10 de novembre "o surt un govern presidit per Casado, segrestat per Vox, o es manté el govern que presideix Sánchez".
La ministra d'Economia en funcions ha defugit valorar el fet que debats com el d'aquest dilluns a RTVE serveixin d'aparador a l'extrema dreta de Vox, i s'ha limitat a dir que això demostra que Espanya no està "vacunada" contra aquest tipus de moviments. Dit això, sí que ha acusat PP i Cs d'haver "normalitzat" la presència de la ultradreta a les institucions i de no haver fet un cordó sanitari com en altres països d'Europa.
