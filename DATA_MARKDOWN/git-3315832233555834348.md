
# Keanu Reeves şi-a prezentat noua iubită, Alexandra Grant, în vârstă de 46 de ani

Published at: **2019-11-07T07:19:09+00:00**

Author: **Jurnal.md**

Original: [Jurnal.md](http://jurnal.md/ro/news/b73111ab80476869/keanu-reeves-si-a-prezentat-noua-iubita-alexandra-grant-in-varsta-de-46-de-ani.html?utm_source=RSS&utm_medium=RSS&utm_campaign=RSS)


        Cunoscutul actor american Keanu Reeves s-a afişat duminică pe covorul roşu la o gală de film în Los Angeles, cu noua sa iubită, Alexandra Grant, relatează ziarul spaniol ABC, citat de Agerpres.
      
Keanu Reeves, în vârstă de 55 de ani, nu s-a mai afişat în public cu o parteneră de la moartea iubitei sale Jennifer Syme, în 2001, într-un accident tragic de maşină. Accidentul intervenea la doi ani după ce bebeluşul pe care îl aşteptau se născuse mort.
După aproape două decenii fără vreo relaţie oficială, sau despre care să se ştie ceva public, actorul din The Matrix a găsit din nou dragostea în braţele Alexandrei Grant, în vârstă de 46 de ani.
Cei doi au participat împreună duminică la gala LACMA Art + Film organizată de firma Gucci în Los Angeles (California).
În pofida numeroaselor feţe cunoscute care au participat la gală, mass-media au remarcat mai ales prezenţa actorului care s-a plimbat de mână cu noua lui iubită cu care a schimbat gesturi evidente de complicitate.
Despre cine este însă vorba? Alexandra Grant este o artistă, specializată în ilustraţii, şi partenera de afaceri a actorului de mai mulţi ani.
În 2011 ei au colaborat la o carte a lui Reeves, intitulată "Ode to Happiness", a urmat apoi a doua carte, "Shadows", la care Alexandra a realizat ilustraţiile.
Ţinând cont de această colaborare armonioasă ei au decis să creeze în 2017 propria lor editură: X Artists' Books. Este vorba de o editură care se ocupă de lansarea unor opere literare care au puţine şanse de apariţie pe piaţă.
Iar acum, potrivit prietenilor lor, această legătură profesională a făcut un pas înainte, spre o relaţie de dragoste, încheie ABC.
