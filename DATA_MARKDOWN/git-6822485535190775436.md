
# جزئیات سامانه ثبت اموال و دارایی مسئولان

Published at: **2019-11-03T12:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980812092.html)

مسئول پیگیری راه‌اندازی سامانه سنا گفت: نمایندگان از امروز با دریافت کد سنا می‌توانند حتی از منازل خود اموال و دارایی‌شان در این سیستم ثبت کنند.
احمد امیرآبادی فراهانی عضو هیئت رئیسه مجلس در گفت‌وگو با باشگاه خبرنگاران جوان، با اشاره به راه‌اندازی سامانه ثبت اموال و دارایی مسئولان و خانواده آن‌ها در مجلس گفت: این سامانه امروز در مجلس مستقر شده و نمایندگان می‌توانند با مراجعه و دریافت رمز ورود به سامانه، اموال و دارایی خود را ثبت کنند.
او افزود: بعد از دریافت کد سنا آن‌ها می‌توانند در سیستم‌های مجلس یا هر سیستم دیگری حتی در منزل به این سامانه وارد شده و اموال خود را ثبت کنند.
مسئول پیگیری راه‌اندازی سامانه سنا در مجلس تأکید کرد: با توجه به مصوبه مجمع تشخیص مصلحت نظام مبنی بر محرمانه بودن این قانون و لیست اموال مسئولان، تنها رئیس قوه قضاییه می‌تواند به اطلاعات لیست اموال و دارایی مسئولان و خانواده آن‌ها دسترسی داشته باشد، اما مقامات و نمایندگان مجلس می‌توانند به صورت داوطلبانه نسبت به اموالشان خود اظهاری داشته باشند.
عضو هیئت رئیسه مجلس با اشاره به مزیت‌های این قانون بیان کرد: بر اساس این قانون مقامات مسئول در ابتدای پست و بعد از ترک آن باید لیست دارایی خود و خانواده‌شان را در این سامانه ثبت کنند و رئیس قوه قضاییه هم مکلف است این اموال را بررسی کرده تا مالی به ناحق اضافه نشده باشد.
امیرآبادی فراهانی همچنین تصریح کرد: امکان دارد برخی نمایندگان طی چند روز گذشته با مراجعه به دفاتر خدمات الکترونیک قوه قضاییه رمز سنا را دریافت کرده و خودشان اموال دارایی‌شان را ثبت کرده باشند. زیرا هیچ اجباری برای آنکه در مجلس این کار را انجام بدهند، وجود ندارد.
نماینده مردم قم در مجلس تأکید کرد: محدوده زمانی خاصی برای اجرای این قانون مشخص نشده و از امروز رسما نمایندگان می‌توانند شروع به ثبت اموال و دارایی‌های خود کنند.
مسئول پیگیری راه‌اندازی سامانه سنا با بیان اینکه اگر قید محرمانه بر روی قانون وجود نداشت، بیشتر مورد پسند مردم قرار می‌گرفت، گفت: قید محرمانه در مجمع تشخیص بر روی این قانون قرار داده شد بنابراین تنها رئیس قوه قضاییه به آن دسترسی دارد البته این قانون ۳ سال پیش ابلاغ شده بود، ولی باید رئیس قوه قضاییه آیین‌نامه آن را تدوین می‌کرد که با آمدن آقای رئیسی این آیین‌نامه نوشته و ابلاغ شد.
عضو هیئت رئیسه مجلس اظهار کرد: اکنون حدود ۲۵۰ هزار تا ۳ هزار نفر مسئول مشمول اجرای قانون ثبت اموال و دارایی شده‌اند که باید همه در این سامانه ثبت‌نام کنند.
