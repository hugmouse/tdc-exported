
# شهاب مرادی:‌ رهبری درباره چند همسری گفتند موافق نیستم

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696992/%D8%B4%D9%87%D8%A7%D8%A8-%D9%85%D8%B1%D8%A7%D8%AF%DB%8C%E2%80%8C-%D8%B1%D9%87%D8%A8%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%DA%86%D9%86%D8%AF-%D9%87%D9%85%D8%B3%D8%B1%DB%8C-%DA%AF%D9%81%D8%AA%D9%86%D8%AF-%D9%85%D9%88%D8%A7%D9%81%D9%82-%D9%86%DB%8C%D8%B3%D8%AA%D9%85)

حجت الاسلام شهاب مرادی (فعال اجتماعی) روایت خود از دیدار جمعی از فعالان حوزه خانواده با رهبر انقلاب در مردادماه امسال را بازگو کرد و گفت: در آن دیدار، یکی از حضار در خصوص بحث جمعیت به موضوع تعدد زوجات اشاره کرد که حضرت آقا فرمودند، «من روی این موضوع ملاحظاتی دارم و با توصیه به آن موافق نیستم».
وی در گفت و گو با خبرنگار جماران افزود: امروز چنین راه‌کارهایی به نظرم اصلا ضرورت و اولویت ندارند و نباید فعالان حوزه خانواده و ازدواج دچار چنین اشتباه راهبردی شوند؛ بلکه باید همگی ازدواج و تشکیل خانواده را برای همه مجردها ترویج کنیم.
 مرادی در ادامه گفت: فعالان حوزه خانواده در مردادماه خدمت ایشان رسیدند و بحث های خوبی مطرح شد. چون ایشان فرمودند «ملاحظاتی دارم»، بعد از جلسه و بعد از نماز جماعت در خصوص ملاحظاتشان در باب نکاح از جمله تعدد زوجات از ایشان درخواست کردم تا در فرصتی این ملاحظات را بیان کنند؛ مثلا در جلساتی محدود در قالب درس خارج فقه خصوصی. ایشان با اصل درخواست و تبیین مباحث مخالفت نکردند، اما خب خیلی زمانبر است و مشغله های ایشان هم انصافا کم نیست. اما ایشان در همان مسیر و درخواست‌های متنوع افراد با اشاره به آیه سوم سوره نساء(فَإِنْ خِفْتُمْ أَلَّا تَعْدِلُوا فَوَاحِدَةً) به من فرمودند، «إِنْ خِفْتُمْ در آیه خیلی مهم است و باید تأمل کرد» و اشاراتی فقهی به اهمیت موضوع عدالت در خانواده کردند که برخی از دیدگاه ها چندهمسری را مستحب می دانند، اما ایشان مستحب نمی دانند.
به گزارش جماران، در آیه سوم سوره نساء چنین آمده است:« با زنان پاک ازدواج نمائید، دو یا سه یا چهار همسر و اگر می‌ترسید عدالت را (درباره همسران متعدد) رعایت نکنید، تنها یک همسر بگیرید.
وی در ادامه این مصاحبه گفت: در مورد این که ایشان فرمودند، « ملاحظاتی دارم»، باید بگویم ملاحظات رهبری متعدد و مفصل است و ایشان لازم دیدند که در وقتی دیگر آن را تبیین کنند. شاید به دلیل اطلاع و اشراف شان نسبت به موضوع است که شاید گاهی مطرح می شود اما اولویت و ضرورت ندارد. بی تردید اغلب موضوعات و مسائل دارای اولویت امروز جامعه ایران در حوزه خانواده بیشتر از آنکه فقهی باشند، فرهنگی و اجتماعی است و باورهایی بر جامعه غلبه کرده که ازدواج ها را بسیار پرزرق و برق کرده است. هزینه‌های نابجا و مخارج گزاف و رسوم اشرافی و تجملات بسیار لوکس و لاکچری یک ازدواج نه تنها در میان برخی خانواده های قشر مرفه پایتخت نشین رواج دارد، بلکه در بسیاری از شهرها و روستاها نیز این اتفاق می افتد و خانواده ها برای تامین هزینه های سرسام آور این مراسم کاملا دچار مشقت می شوند. بنابراین برچیده شدن چنین بساطی نیاز به عزم ملی ونیاز به کار فرهنگی دارد.
وی همچنین در پاسخ به خبرنگار جماران در خصوص نظرش در مورد پدیده «چندهمسری» گفت: باید بگویم که مشکل ما در این نوع مسائل نیست. متاسفانه برخی جریانات مشکوک در فضای مجازی موضوعاتی که اولویت ندارند را با یک تبلیغ یا پست توئیتری، تبدیل به مسأله ای اصلی می کنند و بعد نیز تمام رسانه ها و افکار عمومی روی آنها حساس می شوند و این باعث می شود تا از مسائل اصلی بازبمانیم. اینکه کارگاهی در این زمینه در فضای مجازی تبلیغ شود بسیار مشکوک است.
مرادی ادامه داد: با اینکه 11 سال است در مرکز مشاوره زندگی بهتر، بیش از صدها مراجعه کننده دیدم و در بیش از چهارصد جلسه از کارگاه‌های مفصل «خانواده نوپا» و «کلاس مجردها» و «آموزش مشاوره اختصاصی روحانیون» و تدریس در دانشگاه، تا امروز اما شاید حتی بیش از 4-3 مورد ندیده‌ام که فردی چندهمسر داشته یا بخواهد ازدواج دوم و سوم کند و در این خصوص مشاوره بخواهد. آیا چنین مسأله ای می تواند به عنوان مسأله اصلی و فوری محسوب شود؟
وی گفت: بعضی باورها و رسومی که زندگی ما را می سازند، اسلامی و ایرانی نیستند و باورهایی که خردمندانه نیستند آسیب های جدی به کل کشور می زند. پایین آمدن آمار ازدواج و نسل آوری و همچنین کم توجهی به اهمیت جمعیت می تواند مخرب باشد. مثلا باور این جمله ساده که «جمعیت، ثروت می آورد» در جامعه ما در بین نخبگان هم نیاز به مباحثه دارد و یا اینکه اهالی سیاست و توده مردم عمده موانع ازدواج و نسل‌آوری را اقتصادی می‌دانند؛ درحالی که مسائل ما فرهنگی است اما شاید این موضوعات مهم و اصلاح این باورهای نادرست برای رسانه‌ها و افکار عمومی جذاب نیست. جامعه ای که جمعیت دارد تبدیل به قدرت اقتصادی می شود. از این روست که کشورهایی نظیر چین و هند در شاخص های اقتصادی معتبر جهانی مانند جی دی پی از کشورهایی نظیر آلمان و انگلیس پیشی گرفته اند و این قابل بررسی و تحلیل توسط صاحب نظران است..
این فعال حوزه خانواده گفت: ما در ادراک عمومی و فهم مشترک ملی این موضوع ساده که ازدواج آسان و به‌هنگام و نسل‌آوری و جمعیت موضوعاتی مهم و راهبردی برای امروز و فردای ایران هستند، نقص و ضعف داریم. پیامبرخدا (ص) هم فرموده اند، «کسانی که ازدواج نمی کنند و از آن دوری می کنند بدترین مردم امت من هستند». از این مهم تر حدیثی است که پیامبر(ص) در آن می گوید کسی که تمایلی به ازدواج ندارد از من نیست. «فمن رغب عن سنتی فلیس منی».
 شهاب مرادی با اشاره به انتشار برخی پست ها در ترویج چندهمسری در شبکه های اجتماعی گفت: بعضی وقت‌ها ممکن است برخی افراد بر مبنای باور خود، برای کاستن از حساسیت‌ها دست به اقداماتی زنند. و بگویند چنانکه در برخی نقاط ایران و خرده فرهنگ‌ها «چندهمسری» امری عادی است، اما نه کسی از آنها سوالی می پرسد که چرا چنین فرهنگی دارید و آنها نیز به دلیل اینکه فرهنگ خود را تبلیغ و ترویج نمی کنند، حساسیتی به وجود نمی آورند.
این فعال حوزه خانواده ادامه داد: حتی اگر افرادی با هدف کاستن از حساسیت‌ها دست به انتشار بنرهایی در فضای مجازی زده باشند، بدتر موجب تشدید حساسیت ها می شوند و شاید هم به دنبال این هستند تا با تشدید حساسیت ها به دیده شدن بیشتر خود کمک کنند. بنابراین، ممکن است هدف آنها دیده شدن بیشتر باشد. شاید هم منتشر کردن چنین پوسترهایی به نوعی با هدف تبلیغ مجموعه شان باشد؛ من نمی‌دانم و نیت خوانی نمی کنم.
وی در پایان افزود: مطمئنم که پخش این پوستر، کاری حکومتی نبوده است. زیرا با اطلاعی که از دیدگاه های رهبر انقلاب دارم، می دانم که ایشان با این موضوع و ترویج آن موافق نیستند و من کمتر در بین اساتید و علما نظیر مقام معظم رهبری دیده ام که نسبت به موضوع زن، کرامت و جایگاه زن این قدر حساس باشند. ایشان بسیار نسبت به این موضوع حساس هستند.
