
# حضور جواد عزتی و طناز طباطبایی در شنای پروانه

Published at: **2019-11-04T11:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980813064.html)

فیلمبرداری "شنای پروانه" با حضور جواد عزتی و طناز طباطبایی و پانته‌آ بهرام در سکوت، شروع شده است.
به گزارش تسنیم، فیلمبرداری «شنای پروانه» نخستین فیلم سینمایی محمد کارت به تهیه‌کنندگی رسول صدرعاملی و سرمایه‌گذاری محمدصادق رنجکشان که از چندی پیش در سکوت خبری آغاز شده بود، همچنان ادامه دارد.
فیلمبرداری این فیلم در مناطق جنوب شهر تهران آغاز شد و سید مازیار هاشمی به عنوان مجری طرح در این پروژه سینمایی حضور دارد، «شنای پروانه» جهت شرکت در جشنواره فیلم فجر سال جاری آماده نمایش می‌شود.
در این فیلم سینمایی بازیگرانی چون جواد عزتی، طناز طباطبایی، امیر آقایی، پانته‌آ بهرام، علی شادمان، نیره فراهانی، مهدی حسینی‌نیا، ایمان صفا، مه‌لقا باقری، نادر شهسواری و با معرفی آبان عسکری به ایفای نقش می‌پردازند و اسامی بازیگران دیگر این پروژه سینمایی نیز به‌زودی اعلام خواهد شد.
فیلمنامه این فیلم که مضمونی اجتماعی دارد، توسط محمد کارت، حسین دوماری و پدرام پورامیری نوشته شده و در خلاصه داستان آن آمده است: «در جنوب شهر، شنای پروانه طوفان به پا می‌کند.»
از جمله آثار محمد کارت می‌توان به فیلم‌های مستند سینمایی و کوتاه داستانی چون «خون‌مردگی»، «بختک»، «معلق» «آوانتاژ»، «بچه‌خور» اشاره کرد.
