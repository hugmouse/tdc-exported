
# บุกจับแม่ของแม่มณี เครียดจัดความดันขึ้นวูบคาปั๊ม

Published at: **2019-11-07T02:27:00+00:00**

Author: ****

Original: [เดลินิวส์](https://www.dailynews.co.th/regional/740388)


        ผู้การอุดรฯ พาทีมตำรวจนำหมายศาลเข้าจับกุม "นางธวัลรัตน์ ทิพย์ประเวช" มารดาของ "น.ส.วันทนีย์ ทิพย์ประเวช" หรือ "แม่มณี" ที่ปั๊มน้ำมันกลางเมืองอุดรธานี ภายหลังผู้ต้องหาเกิดเป็นลมวูบหมดสติ ต้องหามส่งรพ.วุ่น คาดเครียดจัดจนความดันขึ้น
      
เมื่อวันที่ 7 พ.ย. มีรายงานข่าวแจ้งว่า ช่วงเช้าที่ผ่านมา พล.ต.ต.นันทชาติ ศุภมงคล ผบก.ภ.จว.อุดรธานี ได้นำกำลังเข้าจับกุม นางธวัลรัตน์ ทิพย์ประเวช อายุ 47 ปี มารดาของ น.ส.วันทนีย์ ทิพย์ประเวช หรือ "แม่มณี" อายุ 30 ปี ผู้ต้องหาคดีแชร์ออมเงินพันล้าน ได้ที่บริเวณปั๊มน้ำมันแห่งหนึ่งในพื้นที่ อ.เมือง จ.อุดรธานี โดยระหว่างจับกุมเจ้าหน้าที่อ่านหมายจับให้ฟังเพื่อระบุข้อกล่าวหา แต่กลับกลายเป็นว่าฝ่าย นางธวัลรัตน์ ซึ่งเกิดอาการเครียดจัด ให้การปฏิเสธทั้งน้ำตาว่าไม่เกี่ยวข้องกับเรื่องนี้ พอถูกคุมตัวไปสอบสวนก็เกิดเป็นลมล้มหมดสติทันที ทำให้เจ้าหน้าที่ต้องรีบพาตัวส่งรพ.รักษาอาการโดยด่วน ทั้งนี้เจ้าหน้าที่คาดว่า นางธวัลรัตน์ เกิดอาการความดันสูงทำให้เป็นลมวูบหมดสติ หลังจากนี้จะได้ตามไปอายัดตัวที่รพ.ตามกฎหมายต่อไป. 
 
