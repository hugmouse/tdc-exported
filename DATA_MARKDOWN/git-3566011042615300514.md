
# تا پای جان پای انقلاب برای اهداف آن می‌ایستیم/ دشمنان به دنبال موج سواری بر مطالبات به حق مردم عراق هستند

Published at: **2019-11-07T11:56:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545421.html/%D8%AA%D8%A7-%D9%BE%D8%A7%DB%8C-%D8%AC%D8%A7%D9%86-%D9%BE%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A8%D8%B1%D8%A7%DB%8C-%D8%A7%D9%87%D8%AF%D8%A7%D9%81-%D8%A2%D9%86-%D9%85%DB%8C-%D8%A7%DB%8C%D8%B3%D8%AA%DB%8C%D9%85--%D8%AF%D8%B4%D9%85%D9%86%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D9%85%D9%88%D8%AC-%D8%B3%D9%88%D8%A7%D8%B1%DB%8C-%D8%A8%D8%B1-%D9%85%D8%B7%D8%A7%D9%84%D8%A8%D8%A7%D8%AA-%D8%A8%D9%87-%D8%AD%D9%82-%D9%85%D8%B1%D8%AF%D9%85-%D8%B9%D8%B1%D8%A7%D9%82-%D9%87%D8%B3%D8%AA%D9%86%D8%AF)

رئیس ستاد کل نیروهای مسلح با گفت: دشمنان در روزهای اخیر، توطئه‌هایی را در لبنان و عراق ایجاد کردند تا از مطالبات به حق مردم سوء استفاده و موج سواری کنند.
به گزارش شبکه اطلاع رسانی راه دانا؛ سرلشکر محمد حسین باقری پیش از ظهر امروز در صبحگاه مشترک نیروهای مسلح استان قم با عنوان عهد سربازی در مسجد مقدس جمکران با اشاره به روز 9 ربیع الاول اظهار کرد: این روز، روز آغاز ولایت امام زمان(عج) است و به این مناسبت، به ابتکار تولیت مسجد مقدس جمکران، برنامه عهد سربازی به عنوان یک برنامه ارزشمند و معنا دار اجرا می‌شود.
وی ادامه داد: ظهور منجی آخرالزمان وعده‌ای است که در تمام ادیان داده شده است، اراده الهی بر پیروزی مستضعفان قرار گرفته است، خداوند در قرآن وعده داد که موعود عالم مایه برکت برای خلق زمین است.   باقری با اشاره به پایان تاریخ اظهار کرد: در جهان سرمایه داری بعد از فروپاشی شوروی گفته شد که نظام لیبرال دموکراسی پایان تاریخ است، ولی گوینده این سخن بعد از 20 سال از سخن خود برگشت.   وی ادامه داد: به دنبال ظلم و ستم مداوم ظالمان بر علیه اهل‌بیت(ع)، جهان باید انتظار ظهور و فرج را بکشد.   رئیس ستاد کل نیروهای مسلح افزود: عهد بستن با امام زمان(عج) به این معنا است که منتظر ظهور و فرج هستیم و در صورتی که ظهور را درک کردیم، جان، مال و فرزند را تقدیم کنیم، چنین عهدی ساده نیست، انسان‌ها بارها عهد بستند، ولی به آن عهد متعهد باقی نماندند.   بنابر گزارش فارس، باقری با اشاره به عواقب شکسته شدن بیعت‌ها اظهار کرد: مسلمانان در غدیر عهد بیعت بستند، ولی پس از یک سال جز عده‌ای اندک، بقیه عهد خود را فراموش کردند، پس از چند دهه هم امام حسین(ع) هل من ناصر بلند کرد، جز عده‌ای اندک، بقیه، او را همراهی نکردند و جهان، فاجعه عاشورا را نظاره کرد، اگر مسلمانان به عهد غدیر باقی می‌ماندند یا مسلمانان در کنار امام حسین(ع) می‌ایستادند، مسیر تاریخ عوض می‌شد.   وی ادامه داد: تا پای جان پای انقلاب برای اهداف آن می‌ایستیم، شهدا ذره ای عقب نکشیدند و در جبهه‌ها حضور پیدا کردند، رزمندگان در دوران دفاع مقدس برای انجام ماموریت ها از هم سبقت می‌گرفتند، اکنون هم عده زیادی منتظر هستند که جان خود را فدا و از آرمان‌ها دفاع کنند. نسل دیروز، نسل امروز و نسل‌های بعدی پای عهد خود در دفاع از انقلاب ایستادند و از آرمان الهی نظام جمهوری اسلامی دفاع می‌کنند و اجازه پیشروی به دشمن نمی‌دهند.   رئیس ستاد کل نیروهای مسلح افزود: دوران غیبت، دوران سختی است، کسانی در این دوران به انحراف می‌افتند، ولی مومنان واقعی به عهد خود پایبند خواهند ماند، عهد امروز از عهد غدیر و عهد عاشورا سخت تر است، امروز علاوه بر فشارهای دشمن، نبود پیامبر(ص) و غیبت امام زمان(عج) سختی کار را بیشتر کرده است.   باقری با اشاره به مقاومت ملت ایران اظهار کرد: این ملت در طول 4 دهه اخیر بارها امتحان خود را پس داد، ایرانی‌ها در دوران دفاع مقدس، مبارزه با تروریسم و تهدیدات مستقیم آمریکا و اسرائیل نشان دادند که بر عهد خود ایستادند و از هیچ فشار و سختی واهمه ندارند و میدان را خالی نمی‌کنند و پشت سر رهبر خود می‌ایستند و از آرمان‌های خود دفاع می‌کنند، ملت ایران از هیچ تهدیدی هراس ندارد.   وی ادامه داد: پیش از پیروزی انقلاب اسلامی، مفهوم انتظار یک مفهوم احساسی بود، اما انقلاب اسلامی با پیروزی خود برای زمینه سازی ظهور تلاش کرد، رسول اکرم(ص) فرمود که قوم سلمان فارسی، یاوران حضرت مهدی(عج) هستند.   رئیس ستاد کل نیروهای مسلح افزود: در نگاه اسلام ناب، انتظار فرج صرفا به معنای انزوا و ناامیدی از حرکت نیست، بلکه به معنای امید سرشار و حرکت و جهاد دائمی و مبارزه با ظلم است، انسان مومن منتظر باید زمینه ظهور را فراهم کند، آماده سازی برای زمینه ظهور با تلاش برای حاکمیت قرآن و عمل به احکام الهی، ممکن است.   باقری منتظر ظهور را همیشه در آماده باش دائمی دانست و تصریح کرد: کسی که منتظر ظهور عدل الهی است، نمی‌تواند ظالم و فاسق باشد، بلکه باید عادل و صالح و اوامر الهی باشد.   وی ادامه داد: مساله مهدویت مهم‌ترین بخش گام دوم انقلاب است، تاکید مقام معظم رهبری بر این است که نسل جوان با خودسازی و حرکت جهادی، برای زمینه سازی ظهور تلاش کنند.   رئیس ستاد کل نیروهای مسلح با اشاره به تحولات منطقه اظهار کرد: دشمنان در روزهای اخیر، توطئه‌هایی را در لبنان و عراق ایجاد کردند تا از مطالبات به حق مردم سوء استفاده و موج سواری کنند و حکومت‌های مزدور را در این کشورها بر سر کار آوردند، ولی مرجعیت و مردم لبنان و عراق با توطئه‌های دشمنان مقابله کردند.   وی افزود: حکومت‌های لبنان و عراق وظیفه دارند که چه تظاهراتی باشد یا نباشد، مشکلات مردم خود را حل و کشورهایشان را آباد کنند، آن‌ها این مسیر را طی می‌کنند، هیچ کس حق دخالت را در این کشورها ندارد، دشمنان فکر می‌کنند که محور مقاومت با این توطئه‌ها ضربه می‌خورد.   باقری خاطرنشان کرد: ملت عراق در اربعین نشان داد که چه کرامت و بزرگواری و مهمان نوازی دارد و حماسه اربعین را خلق کرد.     انتهای پیام/      
