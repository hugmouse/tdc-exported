
# ۴ توصیه برای حفظ سلامت روان در محیط کار

Published at: **2019-11-07T11:11:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620325/%DB%B4-%D8%AA%D9%88%D8%B5%DB%8C%D9%87-%D8%A8%D8%B1%D8%A7%DB%8C-%D8%AD%D9%81%D8%B8-%D8%B3%D9%84%D8%A7%D9%85%D8%AA-%D8%B1%D9%88%D8%A7%D9%86-%D8%AF%D8%B1-%D9%85%D8%AD%DB%8C%D8%B7-%DA%A9%D8%A7%D8%B1)


        هیچ مکانی نمی‌تواند نسبت به محل کار، جایی که افراد هر روز زمان زیادی را در آن می‌گذرانند، تأثیر زیادی بر سلامت روان بگذارد.
      

        آفتاب‌‌نیوز :
      
متخصصان و روانشناسان راه‌حل‌های زیادی برای مدیریت سلامت روان در محیط کار توصیه کرده‌اند که رعایت آن‌ها برای تمامی شاغلانی که به سلامت روان خود اهمیت می‌دهند، ضروری است.
در ادامه چهار توصیه به نقل از سایت خبری "فری‌ملیژیاتودی" برای حفظ سلامت روان در محیط کار آورده شده است:
۱) به استراحت‌های صحیح فیزیکی توجه کنید
بسیاری از افراد در زمان‌های فراغت خود در محیط کار به جست‌وجو در تلفن‌های همراه خود، نشستن و بستن چشم‌های خود پشت میز کار یا قدم زدن میان صندلی‌ها اکتفا می‌کنند اما بهتر است بدانید این نوع از استراحت نه تنها برای سلامت جسمی بلکه برای سلامت روانی شما نیز مفید نخواهد بود.
زندگی اداری به قدر کافی ایستا و بی‌حرکت هست و شما برای حفظ سلامت خود نباید از ورزش کردن و داشتن فعالیت فیزیکی هنگام کار غافل شوید.
ورزش به انتقال خون سرشار از اکسیژن به مغز شما و داشتن خواب بهتر در شب کمک می‌کند و شما را در معرض هوای تازه و فضای بیرون از خانه و محیط کار قرار می‌دهد که همه این موارد در نهایت برای خلق و خو و وضعیت کلی سلامت روانی شما مفید است.
۲) با دیگران مهربان باشید
مهربانی با دیگران به دو دلیل توصیه می‌شود. اول آن که همه افراد در زندگی خود دچار مشکلاتی هستند که دیگران از آن‌ها بی‌خبرند و رفتارهای محبت‌آمیز دیگران می‌تواند در مسیر حل مشکلات آن‌ها بسیار یاری‌رسان باشد. این امر منجر به قدردانی افراد از شما می‌شود. دوم آن که این کار برای ذهن خود شما نیز مفید است، مهربان بودن با دیگران و جست‌وجوی راه‌هایی برای حمایت از اطرافیان در حقیقت باعث افزایش شادی شما می‌شود.
به باور روانشناسان نشان دادن کمی محبت و عطوفت به دیگران و استفاده از جملات مثبت و محبت‌آمیز تاثیری شگرف در روحیه خود افراد دارد و در صورتی که این رویه برای مدتی طولانی حفظ شود، تاثیرات آن بسیار چشمگیر خواهد بود.
۳) مرز بین زندگی و شغل خود را مشخص کنید
یکی از مشکلاتی که افراد فریلنسر با آن دست و پنجه نرم می‌کنند این است که اجازه ندهند تا کارشان وارد زندگی خصوصی آن‌ها شود. این امر ممکن است برای افراد با کارهای اداری نیز ایجاد شود.
مرزبندی‌های خود را میان زندگی شخصی و کاری خود مشخص کنید و در زمان‌بندی کار و استراحت خود قاطع باشید. اگر محیط کار شما و مسائل کاری در تمام زمان‌های شبانه‌روز به اولویت تبدیل شود و تمام جنبه‌های زندگی شما را تحت تاثیر قرار دهد، احتمال ابتلا به افسردگی در شما افزایش خواهد یافت. در حالی که اگر شما در تعیین مرزبندی‌ها سختگیر باشید، باعث افزایش بهره‌وری شما می‌شود و به شما امکان می‌دهد آرامشجسمی و روحی بسیار مؤثرتری داشته باشید.
توجه داشته باشید که در زمان کار باید تمام تمرکز خود را روی مسائل کاری و در زمان استراحت تمام ذهن خود را معطوف به مسائل شخصی خود سازید تا در هر دو جنبه زندگی خود به فردی موفق تبدیل شوید.
۴) افکار خود را به اشتراک بگذارید
فضای ایده آل برای محیط کار باید به گونه‌ای باشد که به حریم خصوصی افراد احترام گذاشته شود اما در صورت لزوم باید فضای بیان احساسات و به اشتراک گذاشتن افکار نیز فراهم باشد.
محیط‌های کاری مدرن به تدریج آموخته‌اند که نگه داشتن احساسات یا احساس افسردگی و اضطراب نه تنها برای سلامتی مضر است بلکه برای محیط کاری نیز آسیب‌زا است.
یکی از توصیه‌های روانشناسان به کارفرمایان این است که فضاهایی را در اختیار کارمندان خود بگذارند تا افراد بتوانند مشکلات خود را با دیگر افراد در میان بگذارند و از آن‌ها کمک بگیرند. به اشتراک گذاشتن این مشکلات می‌تواند تأثیر بسیار بزرگی در احساس شما نسبت به همکارانتان داشته باشد، هر چقدر هم که احساس کنید این کار ناخوشایند یا دشوار خواهد بود، تاثیرات مثبت آن بر سلامت روانی شما قابل چشم‌پوشی نیست.
کارفرمایان نیز باید بدانند که تلاش برای پرورش جو مثبت در محیط‌های کاری بسیار مهم است و در صورتی که کارمندان از وضعیت سلامت روان مطلوب‌تری برخوردار باشند، بازده کاری بالاتری خواهند داشت.
