
# 
        واکنش سیاستمدار عراقی به حمله معترضان به کنسولگری ایران
      

Published at: **2019-11-05T10:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638263/%D9%88%D8%A7%DA%A9%D9%86%D8%B4-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%A8%D9%87-%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86)

به گزارش بولتن نیوز، «قیس الخزعلی» دبیر کل جنبش «عصائب اهل الحق» عراق به حملات برخی از نفوذی‌ها به کنسولگری جمهوری اسلامی ایران در کربلا واکنش نشان داد.
الخزعلی در صفحه توئیتر خود نوشت که آتش زدن دیوار کنسولگری ایران توسط عناصر محلی با بازتوئیت ترامپ رئیس جمهور آمریکا و ابراز احساسات وزیر خارجه رژیم صیهونیستی «بهترین دلیل آن چیزی است که شب گذشته درباره نقش اسرائیلی، آمریکایی و خلیجی گفتیم».
پایگاه خبری «بغداد الیوم» به نقل از دبیر کل عصائب گزارش داد که این اتفاقات نشانگر حمایت رژیم صهیونیستی، آمریکا و کشورهای عربی حاشیه خلیج فارس «از عناصر محلی برای بر هم زدن اوضاع عراق است».
الخزعلی در یک مصاحبه تلویزیونی یکشنبه هفته جاری گفته بود که برخی طرف‌های منطقه‌ای، بین‌المللی و عراقی در پروژه‌ای به صورت مشترک حضور دارند که برای ایجاد فتنه و هرج‌ومرج در عراق است.
وی تأکید کرد که طرف نخست در این پروژه، آمریکا و رژیم صهیونیستی است و نقش اسرائیل در این پروژه، از آمریکا پررنگ‌تر است.
دبیر کل عصائب بر این باور است که طرف دوم این پروژه مشترک، کشورهای عربی حاشیه خلیج فارس به ویژه امارات است که بیشترین حضور را در این پروژه دارد.
الخزعلی خاطر نشان کرد که این طرف‌ها، در حال جذب نیروی داخلی از عراق هستند تا بتوانند برنامه‌های خود را اجرا کنند و این نیروهای داخلی شامل عناصر حزب منحله بعث و برخی فرقه‌های شبه‌دینی و گروه‌های خرابکار است.
تعدادی از اغتشاشگران در شهر مقدس کربلا و در اطراف کنسولگری ایران در این شهر دست به تحرکاتی علیه کنسولگری زدند. براساس برخی تصاویر منتشر شده در فضای مجازی، شماری آشوبگر در اطراف کنسولگری ایران در کربلا حاضر شدند و ضمن سنگ‌پرانی به ساختمان این کنسولگری، اقدام به پایین کشیدن پرچم ایران کردند.
فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.
گروه حمله‌کننده به کنسولگری جمهوری اسلامی ایران در کربلا، از پیروان فرقه صرخی (از مدعیان دروغین و وابسته به سرویس‌های بیگانه) بودند که از استان‌های بابل و الدیوانیه به کربلا منتقل شدند.
مردم عراق دور دوم اعتراضات خود را از روز جمعه 25 اکتبر آغاز کردند. عمده اعتراض مردم عراق، بهبود وضعیت معیشتی و مبارزه با فساد و اصلاح ساختار اداری بود.
به محض آغاز این اعتراضات، بسیاری از کارشناسان تأکید کردند که آمریکا، عربستان و امارات سه کشوری هستند که از چند ماه پیش در حال تدارک سوءاستفاده از این تظاهرات هستند.
