
# منصوریان: فوتبال زیبا به کسی امتیاز نمی‌دهد

Published at: **2019-11-01T22:22:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619303/%D9%85%D9%86%D8%B5%D9%88%D8%B1%DB%8C%D8%A7%D9%86-%D9%81%D9%88%D8%AA%D8%A8%D8%A7%D9%84-%D8%B2%DB%8C%D8%A8%D8%A7-%D8%A8%D9%87-%DA%A9%D8%B3%DB%8C-%D8%A7%D9%85%D8%AA%DB%8C%D8%A7%D8%B2-%D9%86%D9%85%DB%8C%E2%80%8C%D8%AF%D9%87%D8%AF)


        سرمربی تیم فوتبال ذوب‌آهن پس از پیروزی در برابر شاهین گفت: راه چاره ذوب‌آهن این است که همین روند را ادامه دهیم و اولا گل نخوریم و سپس زود به گل برسیم.
      

        آفتاب‌‌نیوز :
      
علیرضا منصوریان که نخستین برد خود را در این فصل از رقابت‌های لیگ برتر، شامگاه جمعه در برابر شاهین شهرداری بوشهر تجربه کرد، پس از این پیروزی در نشست خبری پیرامون این بازی اظهار داشت: این برد را به همه مجموعه ذوب‌آهن به‌ویژه مدیرعامل خوب این باشگاه تقدیم می‌کنیم. گروه آنالیز ما فیلمی از او تهیه کرده‌اند که در کنار زمین یک تنه به اندازه کل هواداران حرص می‌خورد و به کل مجموعه تبریک می‌گویم.
وی با ابراز رضایت از عملکرد بازیکنان ذوب‌آهن افزود: عملکرد ما نسبت به بازی هفته گذشته در برابر پیکان به مراتب بهتر بود و از این عملکرد راضی هستم. ما یک جریانی داریم که اگر به این نقطه برسیم وضعیت ما متعادل می‌شود و آن این است که ما باید در ابتدا گل نخوریم و سپس زود به گل برسیم و در این صورت است که شکل تیم ما متفاوت می‌شود.
سرمربی ذوب‌آهن با اشاره به تیم شاهین بوشهر افزود: تیم شاهین بوشهر هم تمام زحمت خود را کشید و با تمام وجود بازی کرد اما شاید از هفته پیش و مقابل پرسپولیس آسیب دیده بوده بود. به این تیم که قدمتی حدودا ۵۰ ساله مثل ذوب‌آهن دارد خسته نباشید می‌گویم. شاهین احتیاج به کمک همه مجموعه شهر دارد و امیدوار در هفته‌های آینده روند رو به جلو و رو به رشدی را داشته باشند.
وی با تاکید بر لزوم حفظ کیفیت فعلی تصریح کرد: ما از لحاظ فنی باید همین کیفیت را حفظ کنیم. بازی قبلی ما در برابر پیکان، یکی از بهترین روزهای زندگی من از لحاظ مالکیت توپ بود و تنها به خاطر یک بی دقتی جریان بازی عوض شد. امروز هم یکی دو اشتباه داشتیم اما بچه‌ها با جانفشانی بازی کردند.
منصوریان ادامه داد: در هفته‌های گذشته استرسی در ساق پای بازیکنان ما بود که بخشی از زمان بازی و پس از زدن گل اول به سراغ بچه‌های ما آمد تا زمانی که گل دوم را زدیم که اگر این استرس نبود، ما می‌توانستیم در نیمه دوم گل‌های بیشتری بزنیم. ما اگر بخواهیم از نام ذوب‌آهن دفاع کنیم باید همین روند را ادامه بدهیم.
وی به بازی هفته بعد ذوب‌آهن در برابر ماشین‌سازی اشاره کرد و افزود: هفته آینده ما کاری به مراتب دشوارتر در پیش داریم زیرا در تبریز مهمان تیم ماشین‌سازی خواهیم بود و امیدوارم از این بازی دست پر و با ۳ امتیاز به اصفهان برگردیم تا روند خلی خوبی داشته باشیم.
سرمربی ذوب‌آهن راه چاره این تیم را توسعه روند فعلی تیم عنوان کرد و ادامه داد: بعد از بازی با ماشین‌سازی، ۱۳ روز تعطیلی در پیش داریم که باید تمرین و بازی دوستانه برگزار کنیم و من فکر می‌کنم تنها راه چاره ما این است که همین روند را توسعه ببخشیم و گل نخوریم و زود به گل برسیم.
وی با تمجید از خلعتبری و حدادی‌فر افزود: ما باید تشنه‌تر بازی کنیم و فرصت‌سوزی نداشته باشیم امروز در نیمه دوم روی موقعیت‌هایی که خلعتبری و حدادی‌فر خلق می‌کردند می‌توانستیم به گل‌های بیشتری برسیم. به این دو بازیکن خسته نباشید می‌گویم که وقتی توپ را در اختیار دارند من آرامش خاطر دارم. خلعتبری را باید در کنار خود نگه داریم تا بعد از این تعطیلات پیش رو به خلعتبری مدنظر ما و هواداران برسد هرچند که امروز بسیار خوب ظاهر شد.
منصوریان پیرامون عملکرد معراج اسماعیلی افزود: معراج اسماعیلی دروازه‌بان تیم ملی امید است و ما نباید چشم خود را روی این موضوع ببندیم. موقعیت‌های سنگینی روی دروازه او ایجاد نشد اما عملکردی که داشت، دورنمای خوبی را به ما نشان می‌داد و از آنجاکه قرارداد بلندمدتی با ذوب‌آهن دارد، باید این سرمایه باشگاه را حفظ کنیم و رشد بدهیم و امیدوارم همه کمک کنیم تا از ریل خارج نشود.
وی پیرامون وضعیت خلعتبری افزود: ما ۲ ماه است که خلعتبری را به‌طور کامل در اختیار داریم و نمی‌شود منکر فوتبال بسیار خوب او شد اما ما هم باید او را در زمین داشته باشیم و هم از مواظبت کنیم تا اتفاقی که پارسال برای او رخ داد تکرار نشود. خلعتبری به خوبی در کنار حدادی‌فر تیم را رهبری می‌کند و اگر همین روند را حفظ کنیم، خلعتبری به زودی جزء ۱۱ نفر اصلی ما خواهد بود.
سرمربی ذوب‌آهن در ارتباط با بازیکنان سرباز این تیم افزود: امروز بازیکنان سرباز ما بسیار آماده و خوب بودند. سبک بازی مهدی‌پور به گونه‌ای است که اگر یک مقدار وقت بگذارد می‌تواند به جاهای خیلی خوبی برسد و هافبکی که اینطور بازی کند کم است. تنها دغدغه من این است که ما فرصت‌های خود را از دست داده‌ایم و اگر امتیاز ما ۱۵ بود این بازیکنان به‌ویژه دانیال اسماعیلی‌فر حتما باید به اردوی تیم ملی دعوت می‌شد و اتفاقات بهتری می‌افتاد.
وی با اشاره به دوران مربیگری خود در نفت تهران افزود: من به بازیکنان گفته‌ام که اگر خوب کار کنند، در ابتدا قیمت خودشان بالا می‌رود و پس از آن اعتبار لوگو باشگاه بالا می‌رود و هواداران خوشحال می‌شوند و وقتی همه این اتفاقات رخ بدهد مثل زمانی که من در نفت تهران مربیگری می‌کردم، که ۵ بازیکن تیم ملی بزرگسالان و ۴ بازیکن تیم ملی امید و در مجموع ۹ بازیکن ملی‌پوش در ترکیب ۱۱ نفره ما بود و این اتفاق به این شرط که ذوب‌آهن همین روند خود را حفظ کند قابل تکرار است. من هفته پیش آموختم که خیلی زیبا فوتبال بازی کردن به کسی امتیاز نمی‌دهد و ممکن است به تیم آسیب روحی هم وارد کند.
منصوریان با تشکر از هوادارانی که برای تشویق تیم ذوب‌آهن به ورزشگاه آمده بودند افزود: ما یار دوازدهم نداریم و یار دوازدهم ما همین هواداران عزیزی هستند که به ورزشگاه آمده بودند که از آن‌ها تشکر می‌کنم. من دیروز تماشای بازی بسکتبال تیم ذوب‌آهن به سالن رفته بودم و همین هوادارانی که امروز در ورزشگاه بودند، دیروز در سالن بسکتبال بودند و انرژی و آرامشی که باعث پیروزی ما شد را هواداران از روی سکو به ما دادند و من دست آن‌ها را می‌بوسم.
وی در ارتباط با مصدومیت درخشان‌مهر خاطرنشان کرد: مصدومیت او چندان جدی نبود. درخشان‌مهر دچار گرفتگی همسترینگ شد و می‌توانست به بازی برگردد اما به تشخیص کادر پزشکی و برای اینکه گرفتگی تبدیل به کشیدگی نشود او را تعویض کردیم.
