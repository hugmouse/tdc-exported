
# 
        با تلاش مردم، بخش خصوصی و دولت، تحریم های ظالمانه آمریکا کارگر نبوده و شکست خورده است
      

Published at: **2019-11-06T13:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638456/%D8%A8%D8%A7-%D8%AA%D9%84%D8%A7%D8%B4-%D9%85%D8%B1%D8%AF%D9%85-%D8%A8%D8%AE%D8%B4-%D8%AE%D8%B5%D9%88%D8%B5%DB%8C-%D9%88-%D8%AF%D9%88%D9%84%D8%AA-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%B8%D8%A7%D9%84%D9%85%D8%A7%D9%86%D9%87-%D8%A2%D9%85%D8%B1%DB%8C%DA%A9%D8%A7-%DA%A9%D8%A7%D8%B1%DA%AF%D8%B1-%D9%86%D8%A8%D9%88%D8%AF%D9%87-%D9%88-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%87-%D8%A7%D8%B3%D8%AA)

گروه اقتصادی: دکتر فرهاد دژپسند طی سخنانی در جلسه شورای گفت و گوی دولت و بخش خصوصی استان فارس که در محل استانداری برگزار شد، با اعلام این خبر گفت: تا کنون اطلاعات مربوط به تعداد ۱۲ هزار مورد از دارایی های قابل واگذاری بانک ها در این سامانه به ثبت رسیده و این فرآیند به سرعت در حال تکمیل است.
 
 
به گزارش بولتن نیوز به نقل از شادا، وی افزود: در این زمینه، از بخش خصوصی، درخواست می کنم با توجه به شیوه های متنوع واگذاری اموال بانک ها، از جمله فروش نقدی، اجاره به شرط تملیک، واگذاری مدیریت و ... برنامه كسب و كار (business plan) در زمينه استفاده از فرصت پيش رو ارايه کنند.
وزیر اقتصاد با بیان اینکه تعاونی ها و فعالان بخش خصوصی در صورت عدم توانایی لازم برای خرید اموال بانک ها می توانند اقدام به تشکیل کنسرسیوم کنند، اظهار داشت: ما همچنین به شدت استقبال می کنیم از اینکه افراد دارای توانایی مدیریت بنگاه های اقتصادی، از طریق واگذاری مدیریت بنگاه های تحت مالکیت بانک ها، وارد عمل شده و پیشنهادات خود را ارائه دهند.
دکتر دژپسند در بخش دیگری از سخنان خود با تاکید بر اینکه هدف دولت در زمینه وصول مالیات صرفاً تامین هزینه های خود نیست، گفت: ما هرگز نمی خواهیم کسی در مسیر تامین هزینه های دولت، زیر پا مانده و آسیب ببیند یا احساس بی عدالتی کند.
وی با بیان اینکه دولت بارها از حقوق خود به نفع بهبود فضای کسب و کار و حمایت از بنگاه های اقتصادی و تولید کنندگان گذشت کرده است، اعلام کرد: بنا بر آمار هفت ماهه امسال، تعداد ۳۰۰ هزار مودی با استفاده از طرح بخشودگی جرایم معوقات مالیاتی، اقدام به بازپرداخت بدهی خود کرده اند که از این محل، مشمول بخشش مالیاتی شده اند.
وزیر اقتصاد افزود: نکته جالب و خوشحال کننده اینجاست که بر اساس ارزیابی ها، این بخشش بیشتر شامل حال بنگاه های کوچک و متوسط کشور شده است.
دژپسند در ادامه سخنان خود با بیان اینکه بیش از یک سال از شروع رسمی تشديد تحریم های ظالمانه آمریکا در ۱۳ آبان ماه سال قبل می گذرد، شاهد هستیم که با تلاش مردم، بخش خصوصی و دولت، این تحریم ها کارگر نبوده و شکست خورده است.
دژپسند یادآور شد: به رغم تمامی تحریم ها و حتی با اصلاح قیمت پایه در حوزه های کالاهای صادراتی در هفت ماهه امسال، بیش از ٢۴ میلیارد دلار صادرات محصولات غیر نفتی داشته ایم.
وزیر اقتصاد در خاتمه، با اشاره به توانایی ها و ظرفیت های قابل توجه استان فارس برای حرکت در مسیر توسعه، تاكيد کرد: مدیر کل امور مالیاتی استان فارس، با اختیارات قانونی در زمينه اخذ، اعمال معافیت و جریمه مالیاتی و ... بويژه اختياراتي كه از سوي رییس کل سازمان امور مالیاتی کشور تفويض شده است، اقدامات لازم را با سرعت براي تسهيل فعاليت كسب و كارهاي استان بعمل آورد.
وي در انتها اضافه كرد: بر اين باوريم كه استان فارس توانمندی های ویژه اي برای برداشتن گام های بزرگ در حوزه اقتصاد دارد.
