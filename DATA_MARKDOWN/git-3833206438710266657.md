
# Преглеждат безплатно за Паркинсон в Пловдив

Published at: **2019-11-05T07:35:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Preglezhdat-bezplatno-za-Parkinson-v-Plovdiv-911202)

Безплатни прегледи при невролог за хората с болестта на Паркинсон започват в седем града, съобщиха от Българското дружество по неврология. Водещи специалисти консултират от 4 ноември до края на месеца в София, Пловдив, Варна, Бургас, Плевен, Русе и Стара Загора.
"България разполага с всички съвременни методи в терапията и в късните фази на болестта, които се плащат изцяло от здравната каса“, съобщи акад. проф. Иван Миланов, председател на Българското дружество по неврология и изпълнителен директор на Университетската болница по неврология и психиатрия "Св. Наум“. Кампанията ще се проведе в определени лечебни заведения в София, Пловдив, Варна, Бургас, Плевен, Русе и Стара Загора, съобщава Монитор.
В Пловдив пациентите могат да бъдат прегледани в неврологичната клиника на Университетската болница "Св. Георги“, всеки понеделник и четвъртък от 11.00 до 13.00 часа. Предварителното записване ще е на телефон: 0882 212 449 всеки делничен ден от 9.00 до 12.00 часа.
Във Варна прегледите ще бъдат в Първа неврология на Университетската болница "Св. Марина“. Записването е на телефон: 052 978 324. Безплатните прегледи ще продължат от 4 до 15 ноември 2019 г., всеки делничен ден от 13.30 до 15.30 ч.
В Бургас домакин на инициативата ще бъде болница "Дева Мария“ в кв. "Ветрен“. Прегледите там са понеделник и сряда от 11.00 до 13.00 ч. Записванията се правят на телефон: 056 896 262.
В Русе ще преглеждат на ул. "Бистрица“ 2, ет. 1. Записването става на телефон: 0888 768 623. Прегледите ще се проведат от 18 до 22 ноември, от 13.00 до 15.00 ч. всеки работен ден.
"В България пациентите с болестта на Паркинсон са между 12 000 и 15 000. Напоследък идват все повече болни със закъсняла диагноза, от порядъка на 4 г. – 5 г. Това е характерно и в Европа, където 30% от пациентите се диагностицират с 2 до 3 г. закъснение. У нас е малко повече“, обясни акад. проф. Миланов. Първите симптоми на заболяването са неспецифични. Характерно е треперенето, несръчност на едната ръка също е сред първоначалните симптоми. Впоследствие тя спира да се движи при ходене“, уточни акад. проф. Миланов.
"Депресията, особено когато се появява внезапно на 55-60-годишна възраст, трябва да се проучи по-внимателно, защото често е сред първите симптоми на болестта на Паркинсон“, каза акад. проф. Лъчезар Трайков от Клиниката по нервни болести на Александровска болница. Той обърна внимание и на друг характерен ранен симптом – нощните кошмари и бурните резки движения насън, които при много пациенти се появяват преди двигателните оплаквания при Паркинсонова болест.
