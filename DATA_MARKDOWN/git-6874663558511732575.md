
# בשורות טובות לחוסכים בקופות הגמל: 10.2% תשואה מתחילת השנה

Published at: **2019-11-03T00:00:00+00:00**

Author: **רחלי בינדמן**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772914,00.html)

חודש חזק לקופות הגמל באוקטובר: קופות הגמל במסלול הכללי הניבו בממוצע תשואה של 1.3%, כתוצאה מעליות השערים בשוקי המניות בארץ ובחו"ל – כך עולה מהסקירה החודשית של אבי ברקוביץ', משנה למנהל ההשקעות הראשי של מיטב-דש גמל ופנסיה.
טווח התשואה הצפוי בין הקופות השונות נע בין 1% ל-1.6%. החוסכים בקופות הגמל המנייתיות (100% חשיפה למניות) השיגו בממוצע תשואה של 2.3% בטווח תשואה של 1.8% ל-2.8% באוקטובר, ומתחילת השנה 17.8%. בנוסף, מתחילת השנה, התשואה בקופות הגמל הכלליות הייתה טובה במיוחד – 10.2%.  
הרוח הגבית לתשואות הגיעה מעליות שערים - בארה"ב מדד דאו עלה ב-0.5%, מדד S&P 500 עלה ב-2% ומדד נאסד"ק עלה ב-3.7%. גם באירופה נרשמה מגמה חיובית: מדד דאקס הגרמני עלה ב-3.5%, קאק הצרפתי עלה ב-0.9% ויורו סטוקס 50 עלה ב-1%. ביפן: מגמה חיובית חזקה עוד הרבה יותר כאשר מדד ניקיי עלה בשיעור של 5.4%. המדד העולמי של השווקים המתפתחים עלה בשיעור של 4.4%.
גם בשוק המניות בארץ נרשמה מגמה חיובית נאה: מדד ת"א 35 עלה ב-2.4%, מדד ת"א 125 עלה ב-3%, מדד יתר 50 עלה ב-0.8% ומדד ת"א 90 עלה בשיעור הגבוה ביותר -  4.2%.
באג"ח הקונצרני המקומי נרשמה מגמה מעורבת: מדד תל בונד 20 נותר ללא שינוי, מדד תל בונד 40 ומדד תל בונד 60 ירדו ב-0.1% כל אחד. לעומת זאת, איגרות החוב הלא מדורגות עלו ב-1.5%. מדד אג"ח קונצרני כללי עלה ב-0.5%.
באיגרות החוב הממשלתיות נרשמה תשואה חיובית בשיעור של 0.5%, כאשר איגרות החוב הצמודות למדד עלו ב-0.7% ואיגרות החוב השקליות עלו ב-0.4%. נזכיר כי בשבוע שעבר נגיד הבנק המרכזי האמריקאי הוריד את הריבית בארה"ב פעם נוספת, אך טען כי יידרשו נתוני מקרו חלשים במיוחד כדי לבצע הורדת ריבית נוספת. הורדות הריבית בארה"ב שמחלחלות גם לישראל נותנות רוח גבית לשוק המניות, בהיעדר אלטרנטיביות השקעה סולידיות, אך גם מביאות את הבורסות בארץ ובעולם לשיאים שמגבירים את החשש לתיקון, במיוחד אם יהיו סממנים של האטה או מיתון ברקע.
