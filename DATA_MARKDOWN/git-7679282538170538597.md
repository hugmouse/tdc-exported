
# प्रदूषण की धुंध के कारण हैदराबाद से दिल्ली जा रही फ्लाइट लखनऊ उतरी

Published at: **2019-11-02T00:09:15+00:00**

Author: **प्रमुख संवाददाता, लखनऊ।**

Original: [https://www.livehindustan.com](https://www.livehindustan.com/uttar-pradesh/story-indigo-flight-going-from-hyderabad-to-delhi-landed-in-lucknow-due-to-haze-of-air-pollution-2828118.html)

नई दिल्ली में प्रदूषण और हल्के कोहरे के मेल से छायी धुंध इतनी गहरा गई कि विमानों का उतरना मुश्किल हो गया। हैदराबाद से दिल्ली जा रही एक उड़ान को शुक्रवार की दोपहर लखनऊ उतारा गया। धुंध कुछ छंटने के बाद एयर ट्रैफिक कंट्रोल ने विमान को दिल्ली वापस भेजा।
इंडिगो की उड़ान संख्या 6ई 6966 हैदराबाद से 10:30 बजे उड़ान भरकर दोपहर 12:30 बजे दिल्ली उतरती है। शुक्रवार को इस विमान ने हैदराबाद से तय समय पर उड़ान भरी लेकिन दिल्ली में मौसम ठीक नहीं था। ट्विटर पर यात्रियों के जवाब में इंडिगो ने बताया कि दिल्ली में धुंध की वजह से दृश्यता काफी कम हो गई थी। यह विमान लखनऊ उतरने के बाद दिन के 4:30 बजे दिल्ली के लिए वापस गया।
कई उड़ानें लेट हुईंधुंध के कारण लेट हुई उड़ानें लखनऊ आने और यहां से जाने वाले दर्जनों उड़ानें शुक्रवार को लेट हुईं। एयरपोर्ट सूत्रों का कहना है कि इसकी वजह भी धुंध है। अधिसंख्य उड़ानें दिल्ली से शुरू होती हैं। ऐसे में वहां धुंध की वजह से देरी होने पर अन्य गंतव्यों तक भी लेट पहुंच रही हैं। शुक्रवार को इंडिगो की लखनऊ दिल्ली उड़ान 6ई 306, लखनऊ मुमबई 6ई 5318, गो एयर की अहमदाबाद उड़ान, जी8-111, सऊदी एयरलाइंन्स की रियाद की उड़ान एसवी 895, एयर इंडिया की दिल्ली उड़ान एआई 432, इंडिगो की बेंगलुरु जाने वाली उड़ान 6ई 226 समेत कई उड़ानें लेट रहीं।
