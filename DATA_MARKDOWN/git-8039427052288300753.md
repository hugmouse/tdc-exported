
# ‘స్థానిక’ ఎన్నికల తర్వాతే ...కొత్త జిల్లాలు

Published at: **2019-11-06T03:33:09+00:00**

Author: ****

Original: [Andhrajyothy](https://www.andhrajyothy.com/artical?SID=947552)

ADVT
ఒంగోలు నగరం, నవంబరు 5: స్థానిక సంస్థల ఎన్నికలు ముగిసిన తర్వాత కొత్త జిల్లాల ఏర్పాటు ప్రక్రియను ప్రారంభిస్తామని ఉప ముఖ్యమంత్రి, రెవెన్యూశాఖ మంత్రి పిల్లి సుభాష్‌ చంద్రబోసు స్పష్టం చేశారు. రెవెన్యూశాఖను పూర్తిస్థాయిలో ప్రక్షాళన చేస్తామని చెప్పారు. గతంలో ఉన్న జమాబందీ విధానాన్ని పునరుద్ధరిస్తామన్నారు. ప్రకాశం జిల్లా ఒంగోలులో ఆయన మరో మంత్రి శ్రీరంగనాథరాజుతో కలిసి రెవెన్యూ, గృహ నిర్మాణశాఖ అధికారులతో మంగళవారం సమీక్ష నిర్వహించారు. అనంతరం విలేకరులతో మాట్లాడారు. జమాబందీ విధానం వలన భూముల ఆడిటింగ్‌ జరిగి గ్రామాల్లోని వివరాలు పక్కాగా నమోదవుతాయని వివరించారు. రెవెన్యూ రికార్డులు సక్రమంగా లేకపోవడంతోనే వివాదాలు తలెత్తుతున్నాయని అభిప్రాయపడ్డారు. ఈ నేపథ్యంలో రెవెన్యూశాఖను పూర్తిగా ప్రక్షాళన చేసి వచ్చే ఏడాది మే 31వ తేదీలోపు రికార్డులను క్రమబద్ధీకరిస్తామని చెప్పారు. ఇందుకు సంబంధించిన కసరత్తు జరుగుతోందన్నారు. బ్లాక్‌చైన్‌ అనే నూతన టెక్నాలజీని వినియోగించి రికార్డుల ట్యాంపరింగ్‌కు అవకాశం లేకుండా పగడ్బందీ చర్యలు తీసుకుంటున్నామన్నారు.
 భూములను పూర్తిస్థాయిలో రీసర్వే చేస్తామన్నారు. గ్రామసభలు నిర్వహించి వాస్తవ పరిస్థితులకు అనుగుణంగా క్రమబద్ధీకరిస్తామని చెప్పారు. రాష్ట్రంలో ఇళ్ల స్థలాలు, పక్కా గృహాల మంజూరుకు అవసరమైన భూమిని కొనుగోలు చేస్తామన్నారు. రిజిస్ట్రేషన్‌ శాఖలో కూడా విప్లవాత్మకమైన మార్పులు తెచ్చామని ఆయన వివరించారు. దళారులు, దస్తాలేఖరుల ప్రమేయం లేకుండా ఎవరికి వారు సులువుగా రిజిస్ట్రేషన్‌ చేసుకునే అవకాశాన్ని కల్పిస్తున్నామన్నారు. విశాఖలో జనసేన అధినేత పవన్‌ కల్యాణ్‌ నిర్వహించింది లాంగ్‌ మార్చా?.. రాంగ్‌ మార్చా? అని ఆయన ఎద్దేవా చేశారు. వరదలు వచ్చిన సమయంలో ఇసుక సమస్య ఉత్పన్నమవుతుందన్న విషయం గోదావరి జిల్లాలో పుట్టిన పవన్‌కు తెలిసినా... ఉద్దేశపూర్వకంగానే ప్రభుత్వంపై విమర్శలు చేస్తున్నారని మంత్రి వ్యాఖ్యానించారు. 

        50 పేదల కోసం కోట్లతో భూములు
      
రాష్ట్రంలో 25 లక్షల కుటుంబాలకు వచ్చే ఉగాది నాటికి ఇళ్ల స్థలాలు పంపిణీ చేస్తామని రాష్ట్ర గృహనిర్మాణ శాఖ మంత్రి సీహెచ్‌.శ్రీరంగనాథరాజు తెలిపారు. ఒక్క రూపాయికే ఇంటి స్థలాన్ని మహిళల పేరుపై రిజిస్ట్రేషన్‌ చేసి ఇస్తామన్నారు. పట్టణ ప్రాంతంలో సెంటు, గ్రామీణ ప్రాంతాల్లో సెంటున్నర ఇంటి స్థలం ఇవ్వబోతున్నామన్నారు. ప్రభుత్వ స్థలం అందుబాటులో లేని చోట భూమి కొనుగోలు చేయాలని నిర్ణయించామని మంత్రి చెప్పారు. అందుకోసం రూ.11వేల కోట్లు ఖర్చు చేస్తున్నామని, ఇలా వచ్చే నాలుగేళ్లలో రూ.50వేల కోట్లతో భూములు కొనుగోలు చేసి పేదలకు ఇంటి స్థలాలు ఇస్తామని చెప్పారు. తొలిదశ భూసేకరణ ఈ నెలాఖరుకు పూర్తిచేస్తామన్నారు. అయితే ఇందుకోసం ఎవరి స్థలాన్నీ బలవంతంగా తీసుకోబోమని స్పష్టం చేశారు.
