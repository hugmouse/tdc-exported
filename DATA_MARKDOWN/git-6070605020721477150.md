
# Detingut un jove per abusar d'una nena de 10 anys a Calella

Published at: **2019-11-05T22:01:00+00:00**

Author: ****

Original: [Ara.cat](https://www.ara.cat/societat/successos-menor-detingut-abusos-sexuals-nena-Calella_0_2338566334.html)

Els Mossos d'Esquadra han arrestat un jove per abusar sexualment d'una nena de 10 anys a Calella diumenge passat. La família de la menor va presentar una denúncia a la comissaria i l'arrest es va fer ahir dilluns. Segons va confirmar el departament d'Afers Socials, que juntament amb l'Ajuntament de Calella han condemnat els fets, l'arrestat és un noi també menor tutelat pel Govern que es va escapar d'un centre de menors de Barcelona el setembre. El noi, que coneixia la víctima des de feia alguns mesos, s'hauria acabat entregant als Mossos.
El consistori ha anunciat que es personarà com a acusació en els fets i ha rebutjat l'existència de rumors que relacionaven els fets amb el col·lectiu de menors estrangers no acompanyats que estan allotjats a l'Hotel Marisol de la localitat.
Segons la informació proporcionada per l'Ajuntament, els presumptes abusos es van denunciar a través d'una trucada al telèfon d'emergències 112 diumenge. La Policia Local de Calella va acompanyar el pare de la menor a la comissaria dels Mossos d'Esquadra de la localitat perquè presentés una denúncia. El consistori explica que el presumpte autor dels fets hauria fugit en un primer moment però ahir dilluns es va acabar lliurant a la policia. Sempre segons el comunicat emès pel consistori, el jove arrestat és un menor que s'hauria escapat d'un centre de Barcelona, que coneixia la víctima des de feia uns mesos.
L'Ajuntament de Calella, com el Govern, ha ofert el seu suport a la víctima i a la seva família i l'alcaldessa, Montserrat Candini, ha demanat la màxima informació dels fets per "prendre les mesures pertinents", afirma el comunicat. El consistori ha anunciat que té intenció de personar-se com a acusació popular en la investigació.
L'alcaldessa també ha denunciat "les falsedats" que han corregut pel municipi en els últims dies i que relacionaven el presumpte cas d'abusos amb els menors estrangers allotjats en un hotel del municipi temporalment, així com els insults que hauria patit l'alcaldessa durant els últims dies.
