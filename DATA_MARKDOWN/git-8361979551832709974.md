
# Про сліпий траст, експансію і зоопарк. Що відбувається з флагманським бізнесом Порошенка

Published at: **2019-11-05T18:00:00+00:00**

Author: **Олександра Нєкращук**

Original: [НВ](https://nv.ua/ukr/biz/economics/korporaciji-roshen-pro-rozvitok-biznesu-i-vlasnikiv-kompaniji-i-roli-poroshenka-50051743.html)

П’ять років президентства Петра Порошенка непросто далися його бізнесу, серцем якого є кондитерська корпорація Roshen. На фірмові магазини неодноразово нападали, а самого Порошенка критикували за невиконання передвиборної обіцянки продати Roshen і роботу Липецької фабрики в Росії. Увага була настільки великою, що компанія припинила публікувати фінансову звітність.
«Цифри про прибуток і продажі привертають дуже велику увагу. Після одного з таких звітів на нас звернула увагу російська корпорація Об'єднані кондитери», — визнає президент корпорації В’ячеслав Москалевський. У 2013 році російські конкуренти ініціювали проти Roshen дві кримінальні справи в Росії. Перша стосувалася незаконного використання товарних знаків Ласточка- певунья за позовом фабрики Рот-фронт (входить до Об'єднаних кондитерів) і була закрита в 2014 році. Друга — незаконного відшкодування з бюджету Російської Федерації податку на додану вартість Липецької кондитерської фабрики Рошен на 180 млн рублів ($2,8 млн). У січні 2017 року фабрика була закрита.
Зараз корпорація Roshen — у списку топ-30 найбільших виробників кондитерських виробів у світі. В її складі — Київська, Кременчуцька, дві Вінницькі кондитерські фабрики і Вінницький молочний завод, бісквітний комплекс у Борисполі, Клайпедська кондитерська фабрика (Литва) і фабрика Bonbonetti (Угорщина). Сумарно вони виробляють близько 320 видів кондитерських виробів, а загальний обсяг виробництва становить близько 450 тис. тонн продукції на рік.
В’ячеслав Москалевський вперше після президентських виборів зустрівся із журналістами і розповів, що змінилося в роботі Roshen. НВ Бізнес вибрав 7 головних тез із зустрічі

        Про власників корпорації і роль Порошенка у бізнесі
      
У січні 2016 Петро Порошенко передав свою 85% -ву частку в корпорації Roshen незалежному сліпому трасту (Blind trust) компанії Rothschild Trust. У банка-управителя трасту є на руках довіреність строком на чотири роки, яка дозволяє проводити переговори про продаж активів корпорації. Президент корпорації Roshen В’ячеслав Москалевський володіє 13% Roshen через інвестфонд Кондітерінвест, частка ще чотирьох топ-менеджерів становить по 0,5%.
Читайте також:&nbspПрезидент корпорації Roshen розширює аграрний бізнес
«Нічого не змінилося, я як і раніше спілкуюся з представниками Rothschild Trust, раз на рік їм виплачуються дивіденди», — говорить Москалевський. З Петром Порошенком він іноді зв’язується телефоном, але поки екс-президент не планує повертатися до оперативного управління компанією.
Нічого не змінилося і при спілкуванні з органами контролю після президентських виборів, уточнює Москалевський.

        Про власний роздріб
      
Напади на фірмові магазини Рошен припинилися після президентських виборів. «Жодного випадку не було. Але й до цього їх було небагато», — визнає Москалевський. Він уточнив, що зараз фірмовий роздріб корпорації налічує 69 магазинів і присутній у 10 містах, зокрема у Львові, Харкові, Одесі, Дніпрі, Вінниці, Києві, Ірпені, Борисполі, Броварах.
У наступному році компанія планує відкрити по одному магазину в кожному з цих міст. Roshen може відкрити власну роздрібну мережу в тих країнах, де працює компанія — в Угорщині та Литві.
«Власний роздріб приносить нам прибуток», — уточнив В’ячеслав Москалевський. Цієї осені компанія відкрила свою першу кав’ярню Nice On Cafe. Зараз корпорація шукає фахівців, які займуться розвитком цього напряму. «У Києві висока конкуренція серед кафе. У нас є магазини, і ми хотіли б таким чином підняти загальну виручку з точки», — повідомив Москалевський. Конкретних планів щодо розвитку мережі він не озвучив.

        Про конфлікт з Бориспільською міськрадою
      
Корпорація розвиває своє виробництво в Борисполі. На фабриці зараз працює три лінії, четверта монтується. «Мета — повністю завантажити підприємство. Очікуємо, що фабрика буде випускати 6−7 тис. тонн бісквітних виробів на місяць, зараз її потужності становлять близько 1 тис. тонн», — повідомив Москалевський.
Розвиток фінансується з прибутку. Приблизно 30−40% коштів корпорація направляє на інвестиції у виробництво, ще 10% — на соціальні проекти. В цьому році компанія виплатила близько 1 млрд грн дивідендів за 2018 рік, стільки ж планує заплатити акціонерам і в наступному році за підсумками роботи за 2019 рік.
Корпорація не визнає вимоги Бориспільської мерії доплатити в бюджет міста 23 млн пайового внеску за будівництво фабрики. В кінці жовтня Господарський суд Київської області зобов’язав Бісквітний комплекс Рошен виплатити 23 млн грн в казну міста. Зараз це рішення оскаржується. «Я відмовляюся відповідати на це запитання. Місцева влада хоче „кинути“ нашу компанію», — повідомив він.

        Про оленів, ведмедів, зубрів і видр
      
Roshen планує реконструювати зоопарк у Черкасах. Перші два вольєри вже відремонтовані. Загальна площа одного з них становить 2,3 тис. кв м і 500 кв м водойм, у ньому можуть проживати два ведмеді, п’ятеро вовків і чотири видри. Він був відкритий в 2017 році. Другий вольєр, який пристосований для оленів і зубрів, був відкритий в цьому році. Площа експозиції складає 4,2 тис. кв м, водойм — 322 кв м. По периметру розташований міст довжиною 230 м. Сумарні інвестиції в цей проект склали 75 млн грн.
Цього року корпорація підписала угоду із зоопарком і міською владою Черкас про продовження реконструкції ще на 20 років. Компанія зобов’язується вкласти у проект близько 300 млн грн під вхідну групу, озера, відкриття експозиції пінгвінів, а зоопарк у найближчі 25 років буде іменуватися Черкаський зоопарк Roshen.

        Про споживчі настрої
      
Споживчі настрої зростають, і ми це відчуваємо, каже В’ячеслав Москалевський. Це демонструє статистика. У цьому році продажі кондитерських виробів в Україні знизяться на 3% в натуральному вираженні, але виростуть на 10% — у грошовому. Причина не в зростанні цін, уточнює Москалевський. За його словами, споживачі переорієнтуються на дорожчу продукцію.

        Про власний бізнес
      
У В’ячеслава Москалевського є власний бізнес — компанія Летичів-Агро у Хмельницькій області, яка займається молочним виробництвом. Зараз ферма налічує понад 1 тис. поголів'я дійного стада, середній надій складає 32 т молока на добу.
Москалевський планує розширювати свій бізнес і побудувати другу ферму, проект якої буде розроблений в 2020 році, а в 2021 році почнеться будівництво. «З будівництвом другої ферми вийдемо на 1,5 тис. голів дійного стада, всього поголів'я складе 3 тис. голів», — повідомив В’ячеслав Москалевський. Свій бізнес він назвав «невеликим».
Читайте також:&nbspRoshen виплатить близько 1 млрд грн дивідендів
Молоко поставляється на заводи корпорації Roshen, яка щодня споживає близько 600 т продукції на добу. Земельний банк Летичів-Агро становить близько 4 тис. Га.

        Про маркетингові фішки
      
Roshen планує стимулювати споживачів відмовлятися від пакетів, розповідає В’ячеслав Москалевський. «Ніхто поки що не придумав технологію, яка дозволяє поліетилену розкладатися», — говорить він. Тому корпорація має намір дарувати покупцям подарунки, якщо вони не будуть купувати пакети, а будуть приходити зі своїми сумками. Нюанси нової програми обговорюються. Зміни в екологічну програму компанії заплановані на грудень.
Також компанія завершує другий етап проекту благоустрою площі на території Київської кондитерської фабрики Рошен і в кінці листопада з’явиться відкрита ковзанка. Вона працюватиме з 30 листопада до початку березня, вартість прокату ковзанів і катання на цілий день складе 120 грн. Ковзанка стане частиною Roshen winter village, разом з різдвяним ярмарком і новорічною ялинкою.
