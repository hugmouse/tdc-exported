
# Primer acomiadat per baixa mèdica amb la doctrina del TC

Published at: **2019-11-06T20:39:20+00:00**

Author: ****

Original: [Ara.cat](https://www.ara.cat/economia/acomiadat-baixa-medica-doctrina-TC_0_2339766045.html)

El Tribunal Constitucional (TC) ho acaba d’avalar, els sindicats van anunciar que ho denunciarien i la situació ja s’està produint. La UGT de Catalunya va denunciar dimecres l’“inacceptable” acomiadament de la presidenta del comitè d’empresa d’Atento a Lleida, en una decisió on la direcció del centre ha fet ús del polèmic article 52 de l’Estatut dels Treballadors. És el primer acomiadament fet públic després del vistiplau del TC.
Aquest article permet acomiadar de manera objectiva un treballador que s’absenti el 20% o més dels dies laborables del centre de treball encara que ho faci de manera justificada, com és el cas. En una sentència del 16 d’octubre, el Tribunal Constitucional ratificava la legalitat de l’apartat D d’aquest article. El text en qüestió afirma que el contracte es podrà extingir “per faltes d’assistència a la feina, fins i tot justificades però intermitents, que arribin al 20% de les jornades hàbils en dos mesos consecutius sempre que el total de faltes d’assistència en els 12 mesos anteriors arribi al 5% de les jornades hàbils o al 25% en quatre mesos discontinus dins d’un període de 12 mesos”.
L’acomiadament es va comunicar dimecres mateix, un dia després que els màxims dirigents d’UGT i CCOO, Pepe Álvarez i Unai Sordo, qualifiquessin la sentència del TC d’“inhumana i despietada” i anunciessin que els sindicats denunciaran les empreses on es produeixin acomiadaments per aquesta causa. Els dos principals sindicats espanyols van avisar també que recorreran la sentència del TC i que portaran el cas a la Organització Internacional del Treball i a la Comissió Europea, en un procediment judicial que, admetien, serà “llarg”.
Segons fonts sindicals, la presidenta del comitè d’empresa d’Atento a Lleida havia encadenat diferents baixes mèdiques “curtes” i per “malaltia comuna”. En opinió del sindicat, l’extinció d’aquest contracte suposa “una claríssima situació de persecució sindical” amb la intenció de prescindir de la representant dels treballadors que des de feia mesos denunciava l’incompliment dels drets laborals dels prop de 200 treballadors del centre d’Atento a Lleida.
Atento és la segona empresa més gran d’Espanya en el sector dels contact centre o atenció al client. L’empresa és propietat del fons luxemburguès Bain Capital, que va comprar-la l’any 2012 a Telefónica a canvi de 1.051 milions d’euros. Atento i Telefónica mantenen relació comercial.
El centre de Lleida ofereix serveis per a companyies telefòniques i, segons UGT, pateix les mateixes condicions laborals precàries que afecten el sector, entre les quals hi ha els canvis de torn, la mobilitat geogràfica forçosa i una alta rotació de personal.
