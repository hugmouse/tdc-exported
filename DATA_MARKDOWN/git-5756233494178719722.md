
# شمارش معکوس برای تولد چهارمین خودروساز بزرگ جهان

Published at: **2019-11-01T11:41:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619194/%D8%B4%D9%85%D8%A7%D8%B1%D8%B4-%D9%85%D8%B9%DA%A9%D9%88%D8%B3-%D8%A8%D8%B1%D8%A7%DB%8C-%D8%AA%D9%88%D9%84%D8%AF-%DA%86%D9%87%D8%A7%D8%B1%D9%85%DB%8C%D9%86-%D8%AE%D9%88%D8%AF%D8%B1%D9%88%D8%B3%D8%A7%D8%B2-%D8%A8%D8%B2%D8%B1%DA%AF-%D8%AC%D9%87%D8%A7%D9%86)


        دو خودروساز رقیب اروپایی، پژو-سیتروئن و فیات-کرایسلر اعلام کردند که با هدف تامین منابع بیشتر برای مقابله با تبعات رشد تعرفه‌های تجاری و توسعه تولید خودروهای سازگارتر با محیط زیست با یکدیگر ادغام می‌شوند.
      

        آفتاب‌‌نیوز :
      
بر اساس توافق حاصل شده، هر یک از دو شرکت پژو-سیتروئن و فیات-کرایسلر نیمی از سهام شرکت جدید را در اختیار خواهد داشت و این شرکت همزمان در بورس‌های پاریس، میلان و نیویورک ثبت خواهد شد.
مقام‌های ارشد دو شرکت با انتشار اطلاعیه‌ای رسمی اعلام کردند توافق نهایی در این خصوص طی هفته‌های آتی امضاء خواهد شد.
در پی اعلام این خبر قیمت سهام پژو-سیتروئن در بورس پاریس ۹.۱ درصد کاهش یافت که بیشترین افت در ۳ سال گذشته محسوب می‌شود ولی در مقابل بهای سهام شرکت فیات-کرایسلر در بازار سهام میلان ۱۰ درصد رشد کرد.
شرکت حاصل از ادغام پژو-سیتروئن و فیات-کرایسلر به چهارمین خودروساز بزرگ جهان بدل خواهد شد و ارزش جاری این شرکت در بازار سهام به ۵۰ میلیارد یورو خواهد رسید.
شرکت فیات پیشتر قصد داشت پروژه ادغام را با رقیب پژو یعنی رنو اجرایی کند که مذاکرات دو طرف در ماه ژوئن گذشته شکست خورد.
دولت فرانسه به عنوان یکی از بزرگ‌ترین سهامداران شرکت پژو-سیتروئن به طور کلی از ادغام این شرکت با فیات-کرایسلر حمایت کرده است. برونو لومایر، وزیر دارایی فرانسه با انتشار بیانیه‌ای این ادغام را راهکاری برای مقابله با چالش‌ها آتی صنعت خورو عنوان کرد ولی در عین حال تاکید کرد که دولت فرانسه جزئیات این ادغام از جمله تاثیر آن بر اشتغال و ساختار جدید مدیریتی این شرکت را بررسی خواهد کرد.
