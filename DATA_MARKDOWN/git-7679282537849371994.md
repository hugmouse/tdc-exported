
# पुण्यतिथि विशेष: डॉ सत्येंद्र अरुण बोले-सत्ता से कड़े सवाल पूछने वालों में रहे हैं जनकवि बाबा नागार्जुन

Published at: **2019-11-04T12:19:33+00:00**

Author: **दिग्विजय कुमार,बड़हिया(लखीसराय)।**

Original: [https://www.livehindustan.com](https://www.livehindustan.com/bihar/bhagalpur/story-precious-heritage-of-literature-and-jan-kavi-baba-nagarjuna-had-deep-bond-with-barahia-2831285.html)

हिंदी साहित्य के दिग्गज कवियों में शुमार और जनकवि बाबा नागार्जुन की पुण्यतिथि 05 नवंबर को है। बिहार के बड़हिया से बाबा नागार्जुन का गहरा लगाव था। मगही के कबीर और बड़हिया निवासी मथुरा प्रसाद नवीन से उनकी अगाध मित्रता रही। बाबा नागार्जुन कई बार यहां लंबे प्रवास पर आते रहे।
बाबा नागार्जुन पर बात करते हुए बड़हिया निवासीे बीएनएम कॉलेज के पूर्व प्राचार्य और हिंदी के प्रख्यात भाषाविद् साहित्यकार डॉ सत्येंद्र अरुण कहीं खो से गए वे कहते हैं कि किसे पता था कि ठक्कन मिसिर के नाम से परिचित यात्री विषम परिस्थितयों के लताड़ खाते हुए कई भारतीय भाषाओं के ज्ञाता बनकर साहित्य जगत को काव्य के विविध रूप से परिचय कराएंगे। वे कहते हैं बाबा नागार्जुन के जीवन की विपन्नता मानो प्रतिभा के सामने विवश हो गई थी।
बड़हिया से रहा घनिष्ठ लगाव    'हिन्दुस्तान' से बातचीत के क्रम में डॉ सत्येंद्र अरुण ने बताया कि यथार्थ की धरातल पर कविता रचने वाले नागार्जुन एवं निराला का साहित्यिक, राजनीतिक, शैक्षणिक आदि विभिन्न कलाओं की उर्वरा भूमि बड़हिया से काफी घनिष्ठ लगाव रहा है। दोनों कवियों की मगही के कबीर बड़हिया निवासी मथुरा प्रसाद नवीन से मित्रता अगाध रही है। मात्र साहित्यिक मंच पर सहभागिता की नहीं, बल्कि लंबी-लंबी अवधि के प्रवास क्रम में नागार्जुन का कई बार बड़हिया के जगदम्बा पुस्तकालय, उच्च विद्यालय, हाहा बंगला में आना-जाना रहा है। हिंदी में रचनाएं लिखने वाले मथुरा प्रसाद नवीन को मगही में लिखने के लिए प्रेरित करने के साथ ही कवि मथुरा प्रसाद नवीन को "मगही के कबीर" की उपाधि दिए जाने का श्रेय भी बाबा नागार्जुन और गोपाल सिंह नेपाली को ही जाता है। कड़े सवाल पूछने वालों में रहेडॉ सत्येंद्र के अनुसार बाबा नागार्जुन लोकतंत्र की पहरेदारी और राजनीति पर कटाक्ष करने के मामले में सभी कवियों में सबसे आगे खड़े मिलते हैं। वे जनता की तरफ प्रतिबद्धता से खड़े होकर सत्ता से बहुत कड़े सवाल पूछने वालों में रहे हैं। आज बाबा नागार्जुन को याद करना उस आलोचना पक्ष के साथ खड़े होना है, जो लोकतंत्र को मजबूत बनाती है।
अद्वितीय व्यक्तित्व के थे धनीनागार्जुन 20वीं शताब्दी के महज प्रगतिशील विचारधारा के विद्रोही कवि नहीं, बल्कि अद्वितीय व्यक्तित्व के धनी भी थे। उन्होंने मार्क्सवाद और बौद्ध दर्शन का गहन अध्ययन किया था। राहुल सांकृत्यायन और आनंद कौत्सलायन का उन्हें सानिध्य प्राप्त था। वे एक मात्र ऐसे कवि थे जिन्हें हिन्दी, मैथिली और बांग्ला में समान प्रसिद्धि मिली थी। उन्होंने अपने संपूर्ण जीवन काल में राष्ट्रीय, अंतरराष्ट्रीय घटनाओं एवं व्यक्तित्वों पर बेबाक होकर कलम चलाई। हिन्दी कथा साहित्य को उन्होंने "बलचनमा" और "वरूण के बेटे" जैसी रचनाएं दी। उन्होंने नेहरू, लोहिया, विनोबा से लेकर जय प्रकाश नारायण तक पर लोकप्रिय कविताएं रच डाली। नागार्जुन अपने एक हैंडलूम के सस्ते झोले में "मेघदूतम" और "इकोनोमिक पॉलिटिकल विकली" साथ लिए चलते थे।
