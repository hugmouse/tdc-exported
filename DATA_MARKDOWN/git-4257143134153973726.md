
# Rácsaptak a családok a kedvező ajánlatra

Published at: **2019-11-03T10:31:00+00:00**

Author: **Infostart / MTI**

Original: [infostart](https://infostart.hu/gazdasag/2019/11/03/racsaptak-a-csaladok-a-kedvezo-ajanlatra)

Az OTP Banknál idén július elsejétől október 28-ig az összes folyósítás elérte a 151 milliárd forintot, több mint 22 000-re nőtt az igénylések száma, és mintegy 16 000 hitelt már folyósított a bank. Az átlagos kölcsönösszeg 9,5 millió forintra rúgott.
Kitértek arra: az OTP-hez Budapest és környékéről, valamint Északkelet-Magyarországról érkezik a legtöbb igénylés. Ha minden dokumentum rendben van, akkor néhány munkanapon belül az ügyfél számláján lehet a babaváró kölcsön - tudatta az OTP Bank.
Az Erste Banknál október 23-ig mintegy hatezer házaspár nyújtott be igénylést az államilag támogatott babaváró hitelre. A folyósított kölcsönök több mint 49 milliárd forintot tesznek ki. Az ügyfelek összesen 56 milliárd forint államilag támogatott kölcsönt igényeltek, 37 százalékát Budapesten, 63 százalékát vidéki városokban, tízből kilenc ügyfél a maximális összeget, 10 millió forintot.
Az Erste tájékoztatása alapján a házaspárok felkészültségét jelzi, hogy a hiteligénylések mindössze 3 százalékát kellett elutasítani, jellemzően azért, mert az igénylők jövedelme nem felelt meg a felelős hitelezésről szóló jogszabályi követelményeknek.
Az Erste Banknál szeptember végéig folyósított babaváró hitelek 83 százalékát szabadfelhasználású kölcsönként vették fel az ügyfelek, míg 17 százalékot meglévő hitel kiváltására igényeltek. "Az Erste Bankban arra számítunk, hogy a babaváró hitel iránt érdeklődők száma később is magas marad, az év végéig összesen 60-70 milliárd forint államilag támogatott kölcsön folyósítását várjuk" - mondta Harmati László, a bank lakossági területért felelős vezérigazgató-helyettese.
Az MKB Bank a babaváró kölcsönt szabad felhasználásra adja az ügyfelek számára, hitelkiváltási célt külön nem vizsgálnak, illetve erre vonatkozó információt sem kérnek be az igénylés során. A babaváró indulása, azaz július elseje óta az MKB Bank több mint 600 szerződést kötött közel 6 milliárd forint értékben, az átlagos hitelösszeg 10 millió forint körüli.
A Budapest Banknál október 23-ig közel 1800-an igényeltek babaváró hitelt több mint 17 milliárd forint értékben. Az ügyfelek túlnyomó többsége itt is a maximálisan igényelhető 10 millió forintos kölcsönösszeget kérte, az átlagos hitelösszeg 9,74 millió forintot ér el, 20 éves futamidő mellett. A Budapest Bank eddig több mint 1300 babaváró szerződést kötött 13 milliárd forintot meghaladó értékben, a már folyósított összeg is mintegy 13 milliárd forintra rúg.
A hitelkérelem elbírálásakor a Budapest Bank minden esetben a vonatkozó jogszabályokat, illetve a banki belső szabályokat veszi figyelembe. A korábbi hitelek nem jelentenek akadályt az elbírálásnál, amennyiben a fennálló hitelek és az újonnan igényelt babaváró hitel együttes adósságszolgálata nem lépi túl a rendeletben és a banki belső szabályzatokban meghatározott terhelhetőségi korlátokat.
A Budapest Bank a hiánytalan adatokkal benyújtott kérelem átvételét követő egy-két napon belül elbírálja az igénylést. A kölcsönösszeg folyósítása jellemzően a szerződés aláírását követő napon megtörténik.
A K&H Bank 2019. júliustól szeptemberig tartó időszakban 3557 babaváró hitel igénylést fogadott be, 34,3 milliárd forint értékben. Az átlagosan igényelt hitelösszeg 9,7 millió forintot ér el. A kezdeti kimagasló érdeklődés az első két hónap után mérséklődött, jelenleg hetente nagyságrendileg 1,5 milliárd forint értékben érkezik új igénylés a bankhoz. Az érdeklődés mérséklődését jól mutatja a forgalom csökkenése a bank honlapján is, ahol a babaváró hitel aloldal megtekintése a kezdeti látogatottság 45 százalékára, a babaváró hitel aloldalon a visszahívás kérések pedig a kezdeti kérések 23 százalékára csökkentek a bank tájékoztatása szerint.

        Nyitókép: Pixabay
      
