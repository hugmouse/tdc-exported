
# آغاز به کار ائتلاف دریایی آمریکا در خلیج فارس

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697270/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3)

منابع خبری روز پنجشنبه گزارش دادند که ائتلاف دریایی آمریکا در خلیج فارس به صورت رسمی کار خود را آغاز کرد.
به گزارش ایرنا، در مراسم آغاز به کار این ائتلاف در مقر ناوگان پنجم دریایی آمریکا در منامه بحرین، «جیم مالوی» فرمانده ستاد فرماندهی مرکزی نیروی دریایی آمریکا در خاورمیانه و مقام های نظامی شرکت کننده در این ائتلاف حضور داشتند.
ائتلاف دریایی آمریکا با مشارکت عربستان سعودی، امارات متحده عربی، بحرین، انگلیس، استرالیا و آلبانی تشکیل شده است.
مالوی در این مراسم مدعی شد که هدف از تشکیل این ائتلاف واکنش دریایی بین المللی مشترک به حملات علیه کشتی ها است.
وی با بیان اینکه از کشتی ها در قالب گشتی های دریایی استفاده خواهد شد، افزود: هدف ما تنها دفاعی است و قرار است با تهدیدات برخورد کنیم.
این ائتلاف دریایی به ادعای خود قصد دارد تا امنیت دریانوردی را در تنگه هرمز، باب المندب، دریای عمان و خلیج فارس تامین کند.
آمریکا چند روز بعد از آنکه ایران یک فروند پهپاد این کشور را بعد از تجاوز به حریم سرزمینی ایران در نزدیکی تنگه هرمز ساقط کرد تصمیم خود برای تشکیل یک ائتلاف دریایی را اعلام کرد.
در این راستا پنتاگون از ۶۰ کشور جهان برای شرکت در این ائتلاف دعوت به عمل آورد اما تنها بحرین، استرالیا، انگلیس و رژیم صهیونیستی آمادگی خود را برای پیوستن به آن اعلام کردند.
کشورهای مهم اروپایی از جمله آلمان مستقیماً دعوت آمریکا برای پیوستن به این ائتلاف را رد کردند.
کارشناسان سیاسی این طرح آمریکا را در کلیت خود اقدامی شتابزده و ماجراجویی خطرناکی ارزیابی می کنند که با اندکی تدقیق در فضای سیاسی و امنیتی حاکم بر خلیج فارس، ضعف جنبه منطقی، عقلانی و کارشناسی این طرح بیش از پیش نمایان می‌شود.
جمهوری اسلامی ایران بارها هشدار داده است که کشورها به دنبال ائتلاف سازی هایی که موجب افزایش بی ثباتی و ناامنی در منطقه استراتژیک خاورمیانه می شود؛ نروند.
این درحالی است که حجت الاسلام و المسلمین حسن روحانی رییس جمهوری اسلامی ایران در هفتاد و چهارمین نشست مجمع عمومی سازمان ملل با اعلام طرح «ائتلافِ امید» یعنی «ابتکار صلح هرمز» (Hormoz Peace Endeavor) از کشورهای حاشیه خلیج فارس خواست تا به این طرح بپیوندند.
