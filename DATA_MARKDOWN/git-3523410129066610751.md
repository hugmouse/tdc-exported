
# 
        با تک مسابقه هیچکس به تیم ملی بوکس دعوت نمی‌شود
      

Published at: **2019-11-02T11:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637429/%D8%A8%D8%A7-%D8%AA%DA%A9-%D9%85%D8%B3%D8%A7%D8%A8%D9%82%D9%87-%D9%87%DB%8C%DA%86%DA%A9%D8%B3-%D8%A8%D9%87-%D8%AA%DB%8C%D9%85-%D9%85%D9%84%DB%8C-%D8%A8%D9%88%DA%A9%D8%B3-%D8%AF%D8%B9%D9%88%D8%AA-%D9%86%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز،  علیرضا استکی در خصوص شرایط تیم ملی بوکس اظهار داشت: اردوی تیم ملی 30 مهرماه تعطیل شد و قرار است با نظر کادرفنی و رئیس فدراسیون مجددا از اول آذر ماه تمرینات خود را آغاز کنیم. مسابقات قهرمانی کشور یکی از رقابت‌هایی است که جهت انتخاب ملی‌پوشان برای رقابت‌های کسب سهمیه المپیک 2020 حائز اهمیت است، اما قطعا آخرین میدان نیست و یکی از فیلترها برای انتخاب ملی‌پوشان خواهد بود.
وی گفت: بعد از مسابقات قهرمانی کشور، در اوزانی که ضعف وجود داشته باشد یا بوکسورها سطح فنی نزدیکی داشته باشند مسابقات انتخابی برگزار خواهیم کرد. ترکیب تیم ملی بوکس را تا اواخر دی‌ماه و 15 روز به مسابقات کسب سهمیه المپیک در قاره آسیا مشخص نخواهیم کرد تا هیچ بازیکنی حاشیه امنیت نداشته باشد. در این میان مسابقات تدارکاتی، درون اردویی با تیم‌های مختلف، نحوه تمرینات و نظم و انضباط برای فیکس شدن در ترکیب تیم ملی خیلی مهم خواهد بود.
سرمربی تیم ملی بوکس در پاسخ به این سوال که اگر بوکسوری در مسابقات قهرمانی کشور غیبت داشته باشد شانسی برای حضور در اردوی تیم ملی خواهد داشت، گفت: این موضوع بستگی به دلیل غیبت آنها دارد. اگر بوکسوری در مسابقات قهرمانی کشور غیبت کرد حتما باید برای غیبت خود دلیل موجه داشته باشد یا با کادرفنی تیم ملی هماهنگ کرده باشد. دوست داریم بوکسورهایی که چند سال از بوکس دور بودند در این رقابت‌ها حضور داشته باشند و بچه‌های تیم ملی نیز در این رقابت شرکت کنند تا برای خود مدعی درست نکنند.
استکی در خصوص دیدارهای تدارکاتی تیم ملی بوکس عنوان کرد: با ثوری در این خصوص صحبت کردیم و در حال مذاکره با برخی کشورها هستیم، اما هنوز چیزی قطعی نشده است.
وی در خصوص وضعیت سالار غلامی و اینکه شانس حضور در تیم ملی را خواهد داشت، گفت: در سنگین وزن به سالار غلامی نیاز داریم. شرایط و آمادگی بوکس حرفه‌ای با آماتور متفاوت است و باید در انتخابی‌ها شرکت کند تا از شرایط او آگاه شویم. در کنار این موضوع همه چیز بستگی به مجوز آیبا برای فعالیت بوکسورهای حرفه‌ای در بوکس آماتور دارد. در صورت صدور مجوز آیبا، غلامی در اردوی تیم ملی حضور خواهد داشت.
سرمربی تیم ملی بوکس در خصوص اینکه جاسم دلاوری برای حضور در تیم ملی بوکس باید در مسابقات قهرمانی کشور حضور داشته باشد، خاطرنشان کرد: همانطور که گفتم یکی از معیارهای ما مسابقات قهرمانی کشور است. بچه‌هایی که چند سال از بوکس دور بودند قطعا بهتر از همه نسبت به شرایط خود آگاه هستند. کسانی که در قهرمانی کشور حضور نداشته باشند با تک بازی به عضویت تیم ملی درنخواهند آمد و باید در یک مسابقه دوره‌ای با نفرات برتر قهرمانی کشور مبارزه کنند، با این تفاوت که حقی برای قهرمانان مسابقات قهرمانی کشور قائل خواهیم شد.
