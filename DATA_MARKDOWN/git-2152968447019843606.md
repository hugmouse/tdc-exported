
# Отпускат още 20 000 карти за пътуване в Европа за 18-годишните

Published at: **2019-11-07T18:00:00+00:00**

Author: **Павел Гълъбов**

Original: [Dnes.bg](https://www.dnes.bg/eu/2019/11/07/otpuskat-oshte-20-000-karti-za-pytuvane-v-evropa-za-18-godishnite.428893)

Европейската комисия стартира нова кампания за кандидатстване за карти за пътуване DiscoverEU, която дава възможност на участниците да пътуват из цяла Европа, да научат повече за културното си наследство, развивайки същевременно своите знания и умения. Всички 18-годишни младежи в Европейския съюз могат да кандидатстват до 28 ноември 2019 г. (12.00 часа централноевропейско време) за възможността да опознаят Европа.
Кандидатите трябва да са навършили 18 години на 31 декември 2019 г. и да имат готовност да пътуват между 1 април 2020 г. и 31 октомври 2020 г. за максимален срок от 30 дни.
Младежите, желаещи да участват, могат да кандидатстват през Европейския младежки портал. Кандидатурите ще бъдат разгледани от специална комисия, която ще избере победителите. Кандидатите ще бъдат уведомени за резултатите от подбора през януари 2020 г., след като преминат тест за общи познания за Европейския съюз.
Досега ЕК е предоставила 50 000 карти за пътуване чрез три кампании за кандидатстване, в рамките на които са кандидатствали 275 000 младежи. Новата кампания ще позволи на още 20 000 млади европейци да участват в DiscoverEU.
След новата кампания, която започва днес, ЕК планира да стартира през първата половина на 2020 г. друга кампания за кандидатстване за карти за пътуване.
