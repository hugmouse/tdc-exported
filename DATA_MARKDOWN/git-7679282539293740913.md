
# बक्सर: गंगा घाट पर केंद्रीय मंत्री से लेकर आम जन तक ने की छठ पूजा, अस्ताचलगामी सूर्य को दिया अर्घ्य

Published at: **2019-11-02T17:07:04+00:00**

Author: **नीरज कुमार पाठक,बक्सर**

Original: [https://www.livehindustan.com](https://www.livehindustan.com/bihar/story-everyone-including-the-union-minister-prayer-chhath-puja-at-ganga-ghat-in-buxar-2828910.html)

प्रकृति व सूर्योपासना के पर्व छठ पर बक्सर में सभी भेदभाव मिट गए। गंगा मइया के घाटों पर छठव्रती जब जुटे तो लगा कि पूरा बक्सर जिला ही शाहाबाद ही उमड़ पड़ा है। इसमें केंद्रीय स्वास्थ्य राज्य मंत्री व स्थानीय सांसद अश्विनी चौबे ने भी आमजन के साथ गंगा किनारे छठी मइया और भगवान भुवन भास्कर की आराधना और पूजा अर्चना की। उन्होंने नाथ बाबा घाट पर व्रतियों से मिलकर आशीर्वाद भी लिया। 
इसके बाद वहीं से वे स्टीमर पर सवार होकर सोमेष्वर स्थान घाट से यात्रा शुरू कर शहर के 24 घाट पर अर्घ्य देने के लिए पहुँचे लोगों से मिले। अस्ताचलगामी सूर्य को अर्घ्य देने के लिए गंगा किनारे जनसैलाब उमड़ पड़ा था। परिवहन मंत्री निराला ने इटाढ़ी में छठ घाट पर पूजा की। वहीं, डीएम राघवेन्द्र सिंह, एसपी उपेन्द्र नाथ वर्मा ने भी घाटों पर विशेष चौकसी बरती। छठ पूजा गंगा किनारे करने के लिए शहर ही नहीं दूसरे जिलों से भी लोग आए थे। वे 3 दिनों से घाट पर ही रहकर गंगा मइया और सूर्य भगवान की आराधना कर रहे हैं। 
जिले के एक मात्र देवधिया सूर्य मंदिर परिसर में भी छठ करने के लिए भारी संख्या में व्रती पहुँचे। डुमराँव के छठिया घाट पर भी हजारों की संख्या में छठ व्रतियों की भीड़ उमड़ी। इस साल छठ में बक्सर के 5 घाटों पर भगवान सूर्य की प्रतिमाएं भी स्थापित की गई हैं। ये प्रतिमाएं लोगों को अपनी ओर आकर्षित कर रही हैँ। यहां श्रद्धालु पूजा अर्चना भी कर रहे हैं। 
इसके अलावा ग्रामीण क्षेत्रों में भी प्रतिमाओं को स्थापित कर छठ पूजा को भव्यता प्रदान की गई है। पूजा को लेकर शहर की हर गली और मुख्य पथ को दूधिया रोशनी से सजा दिया गया है। पूरे शहर की सड़कें गंगा घाट पर ही रोशनी के साथ पहुँच रही हैं। कई तरह की रंग बिरंगी लाइट को भी लगाया गया हैं। इसकी सुंदरता देखते ही बन रही है। छठ की पूजा में आये परदेशी घाटों पर अपने मित्रों, दोस्तों, परिजनों से लंबे समय बाद मिलकर काफी खुश थे। शहर से लेकर गांव तक छठमय हो गया है।

        देशभर के प्रमुख शहरों में छठ पूजा की धूम, अस्ताचलगामी सूर्य को दिया अर्घ्य
      
