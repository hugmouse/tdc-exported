
# فرماندار اهوار: کمبود اعتبارات برای ترمیم سیل‌بندها

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696638/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%A7%D9%87%D9%88%D8%A7%D8%B1-%DA%A9%D9%85%D8%A8%D9%88%D8%AF-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D8%A8%D8%B1%D8%A7%DB%8C-%D8%AA%D8%B1%D9%85%DB%8C%D9%85-%D8%B3%DB%8C%D9%84%E2%80%8C%D8%A8%D9%86%D8%AF%D9%87%D8%A7)

فرماندار اهواز یکی از مشکلات این شهرستان برای مقابله با سیل احتمالی را کمبود اعتبارات برای ترمیم سیل‌بندها دانست و گفت: حدود ۴۰ نقطه پرخطر در سواحل رودخانه‌های این شهرستان شناسایی شده که پیش از سیل احتمالی باید بازسازی شود.
جمال عالمی نیسی روز یکشنبه در حاشیه همایش تهدیدات نوین و پدافند غیرعامل، در تالار شهید علی جمالپور اهواز در گفت وگو با ایرنا، هدف از برگزاری این همایش را آموزش به تشکل های مردم نهاد، اعضای پارلمان بانوان و دهیاران بیان کرد و افزود: پدافند غیرعامل تاثیر بسیار بالایی بر کاهش آسیب پذیری اماکن حساس و حیاتی کشور دارد.
وی با بیان اینکه سیل اخیر بسیاری از مشکلات را در اهواز نمایان کرد، گفت: مشکلات سیل بندها و فاضلاب مهمترین تهدیدات اهواز در سیل بود.
وی بیان کرد: با توجه به اینکه سه رودخانه کارون، کرخه و دز در شهرستان اهواز جریان دارند، مشکل اصلی کنونی، ترمیم و بازسازی سیل بندها به ویژه در بخش بامدژ، اسماعیلیه و الهایی است.
عالم نیسی با اشاره به آغاز ترمیم سیل بندها با وجود کمبود اعتبارات، افزود: ساخت سیل بند در طول همه رودخانه‌ها اعتبارات کلان نیاز دارد که در شرایط فعلی امکان تامین آن نیست، به همین دلیل نقاط پرخطر در اولویت کار قرار گرفته‌اند.
وی یکی دیگر از تهدیدات اهواز را سرریز فاضلاب بیان کرد و اضافه کرد: در زمان سیلاب یکی از مشکلات اهواز ریزش شبکه و سرریز فاضلاب در معابر بود و این خرابی‌ها باید تا زمان سیل احتمالی ترمیم شود.
فرماندار اهواز با اشاره به آبگرفتگی‌ معابر شهری در زمان بارندگی بیان کرد: آبگرفتگی معابر اهواز در زمان بارندگی مساله متفاوتی است و تا زمانی که طرح جمع‌آوری آب‌های سطحی اجرا نشود، این مشکل وجود خواهد داشت.
به گفته وی فاضلاب اهواز نیاز به یک طرح جامع دارد که بر اساس برآوردها ۴۵ هزار میلیارد ریال اعتبار برای اجرای آن نیاز است.
عالمی نیسی همچنین در این همایش با اشاره به تجربیات سیل اخیر گفت: در این حادثه به راحتی میدان میوه و تره بار اهواز به محاصره سیل درآمد و نمی دانستیم چه کاری باید انجام دهیم زیرا نیاز چهار میلیون نفر جمعیت خوزستان به میوه و تره بار، وابسته به این میدان بود، این در حالیست که باید در چهار نقطه شهر میادین میوه و تره بار پیش‌بینی می‌شد تا در زمان بحران با چنین مشکلی روبه رو نمی‌شدیم.
وی با اشاره به توفان‌های گرد و غبار در زمستان ۹۵ و قطع آب و برق و تلفن در اهواز و ۱۲ شهرستان دیگر خوزستان افزود: غفلت از اصول پدافند غیرعامل بود که باعث اختلال در این تاسیسات حساس شد.
عالمی نیسی اضافه کرد: وابستگی سیستم آب و مخابرات به برق باعث شده بود که با قطع برق همه خدمات مختل شو؛ این مساله تجربه‌ای شد تا تاسیسات تصفیه خانه‌های آب، مجهز به سیستم برق اضطراری شود.
وی در ادامه با اشاره به در پیش بودن انتخابات یازدهم مجلس شورای اسلامی گفت: حضور مردم در صحنه انتخابات، یکی از مصادیق پدافند غیرعامل است که بیشترین حفاظت را از نظام خواهد داشت.
ضرورت تقویت تاسیسات مخابراتی خوزستان
مدیرکل پدافند غیرعامل استانداری خوزستان نیز در این همایش، گفت: مصون سازی تاسیسات مخابراتی خوزستان از مهمترین اولویت های پدافند غیرعامل برای مقابله با حملات سایبری است.
سعید فیوضی با اشاره به هفته پدافند غیرعامل(هشتم تا ۱۴ آبان) بیان کرد:پدافند غیرعامل به کارگیری سلاح نیست، بلکه نوعی دفاع غیرمسلحانه و اقدام برای مقابله با تهدیدات نوین دشمن است به نحوی که کاهش آسیب پذیری و مصون سازی را دربرداشته باشد.
وی افزود: امروز دیگر دشمن از طریق سلاح نظامی تهدید نمی کند؛ مصادیق این تهدیدات نوین می تواند حملات سایبری باشد که به زیرساخت ها آسیب می رساند.
فیوضی آسیب پذیرترین حوزه را در کشور زیرساخت های نفت و انرژی دانست و بیان کرد: پدافندغیرعامل با افزایش ضریب ایمنی، مصون سازی و افزایش بازدارندگی، از خطرات پیشگیری و تهدیدات را کاهش می دهد.
وی با تاکید بر توسعه آموزش های پدافندغیرعامل افزود: پدافندغیرعامل در کشور در حدود ۱۵ سال است که موردتوجه قرار گرفته این در حالیست که در دنیا نزدیک به ۹۰ سال است که اجرا می شود، به همین دلیل نواقصی وجود دارد که باید برطرف شود.
فیوضی با اشاره به اهمیت سطح بندی مراکز مهم و حساس خوزستان در حوزه پدافندغیرعامل، گفت: تاسیسات مخابراتی خوزستان از موارد تاکید شده سازمان پدافندغیرعامل است که در مقابل حملات سایبری مصون سازی شود.
وی ادامه داد: در سیل اخیر و نیز توفان های گرد و غبار، آسیب پذیری در تاسیسات زیربنایی اعم از سیستم آب و برق مشاهده شد که باید به حداقل برسد.
فیوضی همچنین با اشاره به تهدیدات زیستی خوزستان بیان کرد: جهاد کشاورزی و علوم پزشکی تحقیقاتی در مورد تهدیداتی که در زمینه غذا و دام وجود دارد انجام می دهند که نتایج آن به اطلاع عمومی می رسد از جمله در جریان واردات ذرت های آلوده، از ورود آن به کشور جلوگیری شد.
در پی طغیان رودخانه های دز، کرخه و کارون در بهار امسال ، علاوه بر برخی نقاط جنوب غرب شهر اهواز، ۲۵ روستای این شهرستان نیز از این سیل متاثر شدند که ۱۳ روستا در منطقه بامدژ زیر آب رفت.
در این سیل حدود ۵۶ هزار میلیارد ریال به کل زیرساخت های اهواز از جمله کشاورزی ، برق، آب، تاسیسات شهری، فاضلاب، شیلات، نیشکر، و تاسیسات نفتی خسارت وارد شد.
به دلیل وقوع سیلاب، در مجموع یک هزار و ۷۲۴ واحد مسکونی در اهواز نیاز به تعمیر و ۴۴۵ واحد مسکونی دیگر باید دوباره احداث شوند.
