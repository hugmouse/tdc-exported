
# Με Μανωλά αλλά χωρίς Αντσελότι η Νάπολι κόντρα στη Ρόμα

Published at: **2019-11-01T11:00:00+00:00**

Author: **Sigmalive.Sports**

Original: [SIGMALIVE](https://www.sigmalive.com/sports/football/595201/me-manola-alla-xoris-antseloti-i-napoli-kontra-sti-roma)

H Νάπολι προέρχεται από δύο συνεχόμενες ισοπαλίες στο πρωτάθλημα κόντρα σε ΣΠΑΛ (1-1 εκτός) και Αταλάντα (2-2 εντός) και το γεγονός αυτό, όχι μόνο την απομάκρυνε οκτώ πόντους από τη Γιουβέντους, αλλά την άφησε και εκτός της πρώτης τετράδας της βαθμολογίας της Serie A. Όπως γίνεται αντιληπτό, η ανάγκη για επιστροφή στις επιτυχίες είναι επιτακτική, ωστόσο για να συμβεί αυτό θα πρέπει να ξεπεράσει το απόγευμα του Σαββάτου το εμπόδιο της Ρόμα, που καταλαμβάνει αυτήν τη στιγμή την προνομιούχο 4η θέση. Για αυτό δε το ματς, η ομάδα του ιταλικού Νότου θα κληθεί να τα βγάλει πέρα χωρίς να έχει στον πάγκο της τον Κάρλο Αντσελότι, με τον έμπειρο τεχνικό να βλέπει την κόκκινη κάρτα του διαιτητή Τζακομέλι για τις διαμαρτυρίες του στον αγώνα με την Αταλάντα και να τιμωρείται με μία αγωνιστική αποκλεισμό από τον αθλητικό δικαστή. Αυτό σημαίνει πως στον πάγκο των παρτενοπέι στο ματς με τη Ρόμα θα βρεθεί ο γιος του Κάρλο Αντσελότι, Νταβίντε, με τα ευχάριστα πάντως για τους Ναπολιτάνους να έρχονται από το μέτωπο των τραυματιών. Σύμφωνα με τα ρεπορτάζ των ΜΜΕ από τη γειτονική χώρα, Μανωλάς και Χισάι πήραν κανονικά μέρος στην προπόνηση της Πέμπτης, με τον Έλληνα διεθνή στόπερ να δείχνει μάλιστα να έχει ξεπεράσει πλήρως τον τραυματισμό που τον έθεσε νοκ-άουτ από τα προηγούμενα παιχνίδια και να είναι έτοιμος να πάρει φανέλα βασικού. Είναι ούτως ή άλλως ένα ματς που ο Μανωλάς θα έχει ιδιαίτερο κίνητρο, αφού θα τεθεί για πρώτη φορά αντιμέτωπος με την Ρόμα από τότε που πήρε την απόφαση να μετακομίσει στην Νάπολι το περασμένο καλοκαίρι μετά από πέντε χρόνια παρουσίας του στο «Ολίμπικο». πηγή:sport24.gr 
