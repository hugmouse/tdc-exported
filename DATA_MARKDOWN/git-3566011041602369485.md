
# زلزله و باز هم خطر ریزش کوه بر سر مردم رویدر/ زلزله های پی در پی هیچ گونه خسارت جانی نداشت

Published at: **2019-11-07T15:30:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545478.html/%D8%B2%D9%84%D8%B2%D9%84%D9%87-%D9%88-%D8%A8%D8%A7%D8%B2-%D9%87%D9%85-%D8%AE%D8%B7%D8%B1-%D8%B1%DB%8C%D8%B2%D8%B4-%DA%A9%D9%88%D9%87-%D8%A8%D8%B1-%D8%B3%D8%B1-%D9%85%D8%B1%D8%AF%D9%85-%D8%B1%D9%88%DB%8C%D8%AF%D8%B1--%D8%B2%D9%84%D8%B2%D9%84%D9%87-%D9%87%D8%A7%DB%8C-%D9%BE%DB%8C-%D8%AF%D8%B1-%D9%BE%DB%8C-%D9%87%DB%8C%DA%86-%DA%AF%D9%88%D9%86%D9%87-%D8%AE%D8%B3%D8%A7%D8%B1%D8%AA-%D8%AC%D8%A7%D9%86%DB%8C-%D9%86%D8%AF%D8%A7%D8%B4%D8%AA)

۲۰۰خانوار رویدری در خانه‌های سنگی و گلی چسبیده به "کوه رَخ این شهر زندگی می‌کنند که زلزله های پی در پی در این منطقه تهدیدی برای آنها به شمار می رود.
به گزارش شبکه اطلاع رسانی راه دانا؛ به نقل از هرمز؛ 200خانوار رویدری در خانه‌های سنگی و گلی چسبیده به "کوه رَخ این شهر زندگی می‌کنند که توان مالی جهت خرید زمین و ساخت خانه در نقطه ی دیگر از شهر را ندارند.کوه رویدر که آماده ریزش تخته سنگ‌هایی با بیش از ۵۰ تن وزن روی خانه هاست؛ شهرداری و شورای اسلامی این شهر کارهای جهت جابجایی ساکنان آن منطقه انجام داده اند اما بعلت کمبود بودجه هنوز موفق به این کار نشده اند.
محبوب دریا بخشدار رویدر در گفتگو با خبرنگار هرمز اظهار کرد: زلزله ها از دوم آبان ماه آغاز شده و صبح روز گذشته بنا بر اعلام مرکز لرزه نگاری کشور این زمین لرزه در ساعت ۱۱ و ۱۰ دقیقه چهارشنبه در عمق ۱۶ کیلومتری رخ داده که بحمدالله تا کنون خسارات جانی  را در بر نداشته است.
بخشدار رویدر علت زلزله های مکرر این منطقه را گسل های زیر زمینی عنوان کرد و گفت: رویدر روی گسل واقع شده است و هر از چند مدتی زلزله پیش می آید.
دریا در ادامه افزود: اسکان برای ۵۰ خانوار پیش بینی شده و برای افرادی که منازلشان زیر کوه واقع شده اسکان اضطراری در نظر گرفته شده است.
وی با بیان اینکه برای مردمی که منازلشان زیر کوه واقع شده  شهرداری اقداماتی را در نظر دارد، گفت: شهرداری با جلساتی که برگزار کرده بنا دارد که خانه های آن منطقه را خریداری و آن مکان را تخلیه کنند و در مکان دیگری زمین و تسهیلات در اختیار مردم قرار بدهد تا بسازند.
انتهای پیام/
