
# Výnosy cukrové řepy budou letos lepší než loni,cukr zřejmě zdraží

Published at: **2019-11-07T14:08:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/vynosy-cukrove-repy-budou-letos-lepsi-nez-loni-cukr-zrejme-zdrazi/1818364?utm_source=rss&utm_medium=feed)

Semčice (Mladoboleslavsko) - Výnosy cukrové řepy budou letos mírně lepší než loni. Výnos z hektaru by mohl stoupnout zhruba o deset procent na 73 až 74 tun řepy, řekl dnes ČTK výkonný ředitel Svazu pěstitelů cukrovky Čech Jan Křováček. Letošní výnosy ale budou i tak pod pětiletým průměrem, očekává se tak zdražování cukru v obchodech o deset až 20 procent.
Sklizeň cukrové řepy je přibližně v polovině, během podzimu řepa ještě mírně dorůstá, což výnosy zvyšuje. Loni činily výnosy z hektaru zhruba 66 tun po přepočítání na standardní cukernatost 16 procent. "Loňský rok byl nejkritičtější za posledních pět, možná i deset let. Letos to tedy není až tak výrazné zlepšení," řekl Křováček.
Řepa měla letos pro růst lepší podmínky, bylo víc srážek a přicházely pravidelně a rovnoměrně. Situaci ale zkomplikovaly časté srážky na konci léta. "Rozvinula se tak houbová choroba, zejména na Moravě a ve Slezsku. Cukernatost u zasažené řepy padá pod 16 procent, klidně na 14 procent, někde i 11 až 12 procent," řekl Křováček. Pokud je cukernatost řepy pod 14 procenty, cukrovar ji vykupuje za nižší cenu.
Běžná cena, za kterou cukrovar vykoupí tunu řepy, se pohybuje kolem 700 až 750 korun, řepa zasažená houbovou chorobou s nižší cukernatostí se vykupuje zhruba za 400 korun. Tato výkupní cena podle Křováčka zemědělci nepokryje ani náklady na hektar, které činí asi 55.000 korun. Problém jsou i hraboši, podle něj se stěhuji z obilovin za řepkou a cukrovou řepou.
Nízké výnosy cukrové řepy zřejmě způsobení zdražení cukru v obchodech. V Evropské unii se tenčí zásoby cukru. Na přelomu roku by mohla cena za tunu cukru vystoupat až k 400 eurům (asi 10.200 korun) ze současných zhruba 320 euro (asi 8200 Kč). Cena cukru v obchodech by tak mohla stoupnout o deset až dvacet procent.
Cena jednoho kilogramu cukru v obchodech se nyní podle Křováčka pohybuje mezi sedmi až osmi korunami, po očekávaném zdražení by měl kilogram cukru stát asi deset korun. "Aby byla výroba cukru profitabilní, musela by být cena za kilogram kolem 15 až 16 korun, jak tomu bylo, než se uvolnily kvóty," řekl Křováček. Výrobní kvóty na cukr skončily v Evropské unii na konci roku 2017. I když cukr zdraží, výroba podle Křováčka stále nebude zisková. "Zdražení nebude uspokojivé ani pro cukrovar, ani pro pěstitele cukrovky," řekl Křováček.
