
# ادعاهای یک نماینده اصلاح‌طلب علیه وزیر ارتباطات: حقوق ۶۹ میلیونی خواهرزن آذری‌جهرمی| درآمد ۵۳۴ میلیونی سایت انتخاب از خدمات ارزش افزوده| ماجرای فاطمه صحرائیان، ایرانسل و رایتل چیست؟

Published at: **2019-11-05T20:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620109/%D8%A7%D8%AF%D8%B9%D8%A7%D9%87%D8%A7%DB%8C-%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8-%D8%B9%D9%84%DB%8C%D9%87-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AD%D9%82%D9%88%D9%82-%DB%B6%DB%B9-%D9%85%DB%8C%D9%84%DB%8C%D9%88%D9%86%DB%8C-%D8%AE%D9%88%D8%A7%D9%87%D8%B1%D8%B2%D9%86-%D8%A2%D8%B0%D8%B1%DB%8C%E2%80%8C%D8%AC%D9%87%D8%B1%D9%85%DB%8C%7C-%D8%AF%D8%B1%D8%A2%D9%85%D8%AF-%DB%B5%DB%B3%DB%B4-%D9%85%DB%8C%D9%84%DB%8C%D9%88%D9%86%DB%8C-%D8%B3%D8%A7%DB%8C%D8%AA-%D8%A7%D9%86%D8%AA%D8%AE%D8%A7%D8%A8-%D8%A7%D8%B2-%D8%AE%D8%AF%D9%85%D8%A7%D8%AA-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87%7C-%D9%85%D8%A7%D8%AC%D8%B1%D8%A7%DB%8C-%D9%81%D8%A7%D8%B7%D9%85%D9%87-%D8%B5%D8%AD%D8%B1%D8%A7%D8%A6%DB%8C%D8%A7%D9%86-%D8%A7%DB%8C%D8%B1%D8%A7%D9%86%D8%B3%D9%84-%D9%88-%D8%B1%D8%A7%DB%8C%D8%AA%D9%84-%DA%86%DB%8C%D8%B3%D8%AA)


        عضو فراکسیون امید مجلس از انتصابات فامیلی وزیر ارتباطات خبر داد و گفت: خانم ثنا اسدیان خواهرخانم وزیر ارتباطات متولد ۶۵ است شما بگویید ما چند نفر بیکار در این سن و سال در کشور داریم. کارمزد او طی سه سال ۲ میلیارد و۳۰۰ میلیون تومان بوده که به طور متوسط ماهیانه ۶۹ میلیون تومان است که در برخی ماه‌ها تا ۱۳۷ میلیون تومان هم این کارمزد رسیده‌ است./اسنادی دارم که تعدادی از نمایندگی‌های ایرانسل و رایتل در جهرم به نام خانم فاطمه صحرائیان است که نام هسرش هم هادی آذری جهرمی است.
      

        آفتاب‌‌نیوز :
      
نشست خبری سیده حمیده زرآبادی عضو کمیسیون صنایع و معادن مجلس شورای اسلامی با عنوان بررسی چالش‌ها در وزارت ارتباطات و فناوری اطلاعات با حضور جمعی از اصحاب رسانه در خبرگزاری دانشگاه آزاد اسلامی برگزار شد.
در این نشست خبری زرآبادی طی سخنانی، اظهار داشت: در کمیته ارتباطات مجلس مسائل مربوط به IT را دنبال می‌کنیم.  قرار بود درباره بحث مالیات بر ارزش افزوده وزارت ارتباطات در این جلسه حضور داشته باشند که متاسفانه این اتفاق نیفتاد و آنها حضور نیافتند.
زرآبادی درباره اینکه بحث‌های مختلفی درباره موضوع ارزش افزوده اپراتورها در چند وقت اخیر مطرح شده است، که در یکی از گزارش‌هایی که در فضای مجازی منتشر شده مشخص شده که سایت انتخاب مبالغی را دریافت کرده و هجمه‌هایی علیه شما منتشر کرده، گفت: شرکت‌های خدمات ارزش افزوده یکسری خدمات خارج از استانداردهای اپراتورها ارائه می‌کند که یکسری محتوای منحصر به فردی ایجاد می‌کند که درآمد خوبی برای اپراتورها دارد. طبق قوانین رگلاتوری 60 درصد این پول‌ها سهم شرکت‌های خدمات‌دهنده، 30 درصد سهم اپراتورها و 10 درصد سهم تجمیع کنندگان است.
وی ادامه داد: وزیر ارتباطات اعلام کرده که مخالف تخلف در ارزش افزوده است. کسی که با تخلفات ارزش افزوده برای اولین بار مقابله کرد نمایندگان مجلس بودند نه وزارتخانه ارتباطات. در دی ماه 96 تا خرداد 97، تعداد 7 شرکت بودند که با اپراتورها هماهنگ بودند و عضوگیری اجباری داشتند که ما نمایندگان مجلس این موضوع را اعلام کردیم.
این نماینده مجلس در بخش دیگری از سخنانش یادآور شد: آذری جهرمی در یک ادعای عجیب عنوان کرده بود که مخالف تخلف در ارزش افزوده هستم؛ اینجا در میان شما خبرنگاران می‌گویم نهادی که با تخلفات ارزش افزوده برای نخستین بار مقابله کرد کمیته ارتباطات مجلس شورای اسلامی بود و نه وزارت ارتباطات.
وی تصریح کرد: از دی ماه ۹۶ تا خرداد ۹۷، هفت شرکت متخلف در این زمینه وجود داشتند که با هماهنگی اپراتورها عضوگیری اجباری می‌کردند. ما در کمیسیون صنایع مجلس اینها را از روی گزارش‌های شکات افزایش هزینه قبض موبایل‌ها شناسایی کردیم و پرونده این هفت شرکت مورد بررسی قرار گرفت که مشخص شد مبلغ ۳۵ میلیارد تومان کلاهبرداری صورت گرفته است.
وی در ادامه با تشریح دیگر جزئیات تخلفات صورت گرفته یادآور شد: یک شرکت به نام ایده‌پرور هوشمند که سهم آن از 35 میلیارد 23 میلیارد بود و رئیس آن سجاد بنابی بود تنها پول‌ها را بازگرداند و قرارداد آنها لغو نشد. یک هلدینگ نیز به نام اعطا وجود داشت که خدمات ارزش افزوده ارائه می‌کرد که افرادی همچون ابوذر مهرمنش، سجاد بنابی و مهرمنش که مدیر کل ارزش افزوده همراه اول است در آن عضویت داشتند. طبق اطلاعاتی که به بنده رسیده و گزارشی که در زمینه تخلفات حوزه ارزش افزوده داشتیم، در مهرماه سال جاری درآمد زیرمجموعه سایت انتخاب ۵۳۴ میلیون تومان بوده است.
زرآبادی همچنین یادآور شد: وزیر ارتباطات تاکنون مدارکی در خصوص سؤالاتی که بنده از او داشتم ارائه نکرده است، چندین جلسه نیز در کمیسیون مجلس داشتیم و مقرر شده مستندات ارائه شود که تاکنون این اتفاق نیفتاده است.
عضو فراکسیون امید در پاسخ به سؤالی مبنی بر اینکه تاکنون مواردی که امروز در نشست خبری مطرح کردید را به آقای آذری‌جهرمی گفته‌اید یا خیر، گفت: در بحث عملکرد اتفاقات زیادی افتاده و افراد اعتراضاتی دارند که کمیته ارتباطات این موضوعات را بررسی می‌کند چرا که مطالبات زیادی در این حوزه وجود دارد. فقط طی مدت دو روز دو میلیون و ۶۰۰ هزار نفر درگیر اپراتورها شدند یعنی قربانی عضوگیری اجباری شدند. حال ممکن است امروز افراد بیشتری نیز درگیر آن باشند. من نمی‌توانم از مطالبات افراد به راحتی عبور کنم و اگر تخلفی صورت گرفته است باید به‌عنوان نماینده مردم ورود کنم.
وی در ادامه سخنانش در این نشست خبری در پاسخ به سؤالی که چرا مدعی‌العموم به بحث تخلفات بر ارزش افزوده دخالت نمی‌کند، گفت:‌ زمانی مدعی‌العموم وارد می‌شود که تخلفی اعلام شده باشد. اکنون باید مشخص شود که تخلفات از سوی شرکت‌های ارائه کننده خدمات ارزش افزوده یا وزارت ارتباطات رخ داد که باید آقای آذری‌جهرمی در این باره پاسخگو باشد.
این نماینده مجلس خاطرنشان کرد: قوانین رگلاتوری در ایران سخت است و مدعی‌العموم زمانی می‌تواند ورود کند که مشخص باشد چه تخلفی رخ داده است.
زرآبادی در پاسخ به سؤال خبرنگاری مبنی بر اینکه که شما در نطق خود به بحث انتصابات فامیلی وزیر ارتباطات اشاره کردید، و همچنین از موضوع شنود توسط این وزارتخانه خبر دادید جزئیات آن را اعلام کنید،‌ گفت: من معتقدم ورود به حوزه شخصی افراد کار پسندیده‌ای نیست. بنابراین آقای آذری‌جهرمی باید پاسخگو باشد و انتصابات خود را اصلاح کند که این کار را نکرد.  بنده در خصوص انتصابات مربوط به وی سؤالی از ایشان پرسیدم که یکی از موارد را مطرح کرد اما موارد دیگری از انتصابات ایشان همچنان برقرار و مطرح است.
وی یادآور شد: اینکه افراد مسئول می‌شود ممکن است اقوام و دوستان خودشان را در جای دولتی منصوب کنند اما از زمانی که این موضوع ممنوع اعلام شد صرفا انتصابات در وزارتخانه‌ها مورد بحث نبود و دوستان مسئول به بخش خصوصی روی آوردند.
نماینده قزوین در مجلس با بیان اینکه در بخش دولتی که مردم عادی نمی‌توانند منصوب شوند،‌ گفت: در بخش خصوصی هم که آقایان مسئول اطرفیان خود را منصوب کرده و به واسطه رانت مردم عادی نمی‌توانند در این مراکز مشغول به فعالیت شوند، پس سوال این است چگونه و به دستور چه کسانی این افراد منصوب می‌شوند
زرآبادی با طرح این سؤال که آیا هر کسی که دفتر نمایندگی بیمه دارد گردش مالی‌اش این گونه است، گفت:‌ اگر کسی نمایندگی فروش رایتل را در شهری دارد همه نمایندگی‌ها اندازه او گردش مالی دارند. هدف من از بیان این مسائل این است که مسیر درست شود.
وی در خصوص سؤال دیگری مبنی بر بحث شنود مکالمات وی در خصوص نطق گذشته‌اش درباره وزیر ارتباطات و فناوری اطلاعات، گفت: من در نطقم عنوان کردم که ما باید احساس امنیت داشته باشیم. در خصوص نطقم بنده موضوعی را مدنظر داشتیم که فقط خودم می‌دانستم و تنها با برادرم مشورت کرده بودم. برایم جالب بود که یک فرد خیلی نزدیک به وزیر ارتباطات این خبر را منتشر کرد که من نطقی در خصوص آذری‌جهرمی دارم. اما جالب است بدانید در مجلس همان روزی که نطق داریم اسامی ناطقان را راس ساعت 8 صبح به دیوار می‌زنند.
عضو فراکسیون امید با بیان اینکه افراد باید در جامعه ما احساس امنیت کنند، گفت:‌ من به عنوان یک نماینده وقتی انتشار خبرم درباره نطق در خصوص آذری‌جهرمی را دیدم احساس ناامنی کردم. چرا که برایم جای سؤال داشت که چه کسی آن را منتشر کرد من هم همان فرد را گفتم.
نماینده قزوین در مجلس با بیان اینکه در خصوص اطلاع‌یابی از موضوع نطقم و مسئله‌ای که تنها مدنظر خودم بود با دستگاه‌های ذیربط مکاتبه کردم تا این مسئله را بررسی کنند،‌ گفت:‌ من نمی‌دانم چگونه است که آن فرد توانسته این موضوع را منتشر کند. لذا برای من جای سؤال است و احساس ناامنی می‌کنم. جالب است بدانید نام این فرد زهیر موسوی بود.
زرآبادی گفت:‌ من در نطقم این موضوع را در خصوص انتصابات وزیر مطرح کردم که وزیر پاسخی نداد. باز هم چند روز بعد بنده سوالی کردم که اتفاقا در خصوص یکی از اقوام ایشان یعنی نقش خانم ثنا اسدیان در انعقاد قراردادهای سنگین بیمه‌ای رایتل با بیمه ما وابسته به بانک ملت است که وزیر گفته بود در این خصوص مستندی نداری که بنده آن را در رسانه‌ها منتشر کردم. من دوست دارم این مسیر اصلاح شود.
وی با اشاره به انتصاب فرد نزدیک به وزیر ارتباطات در شرکت رایتل، گفت: «توجه به انعقاد قراردادهای کلان بیمه‌ای توسط خانم ثنا اسدیان با نمایندگی کد ۲۳ ۲۳ بیمه ما وابسته به بانک ملت با شرکت رایتل و شرکت‌های حوزه ارتباطات پاسخ به چند سوال ضروری است. آیا خانم ثنا اسدیان با شما نسبت فامیلی دارند؟ و در صورت مثبت بودن پاسخ این سوال نسبت دقیق را اعلام کنید.»
نماینده قزوین در مجلس ادامه داد:‌ ما سؤال مربوط به وزیر را ۲۱ مهر پرسیدیم و در ۱۱ آبان سال جاری به وزارتخانه ارتباطات رفت اما هیچ پاسخی دریافت نکردیم البته می‌دانم چرا وزیر پاسخ نمی‌دهد چون اصلا جوابی ندارد. چون اگر پاسخی داشت سریعا آن را توئیت می‌کرد! بنابراین سؤال من در خصوص انتصابات فامیلی وزیر ارتباطات بعد از کمیسیون در صحن علنی مجلس می‌رود و امیدوارم آقای وزیر در این رابطه پاسخ داشته باشد.
عضو فراکسیون امید در خصوص اینکه عده‌ای می‌گویند وقتی سؤال خود را پس گرفتی پس تطمیع شده‌ای،‌ گفت: اگر آقای آذری جهرمی مثلا دستور می‌داد قرارداد بیمه حوزه ارتباطات را کنسل کند آنگاه من قانع می‌شدم. ما در مجلس هستیم که اصلاح امور را انجام دهیم نه اینکه دعوا کنیم اما به شرطی اینکه این موارد اصلاح شود.
این نماینده مجلس در ادامه با بیان اینکه تا زمانی که امور مذکور اصلاح نشود از سؤالاتم دست نخواهیم کشید، گفت:‌ خانم ثنا اسدیان خواهرخانم وزیر ارتباطات متولد ۶۵ است شما بگویید ما چند نفر بیکار در این سن و سال در کشور داریم. کارمزد او طی سه سال ۲ میلیارد و۳۰۰ میلیون تومان بوده که به طور متوسط ماهیانه ۶۹ میلیون تومان است که در برخی ماه‌ها تا ۱۳۷ میلیون تومان هم این کارمزد رسیده‌ است.
زرآبادی در پاسخ به سؤالی در خصوص اینکه چرا تخلفات پسر آقای دزفولی را پیگیری نکردید، گفت: در مورد تخلف پسر آقای دزفولی مستندی به من ندادند حال اگر مستندی در این خصوص کسی دارد به من ارائه کند تا پیگیری کنم.
عضو فراکسیون امید مجلس گفت:‌ بنده سؤالی از وزیر ارتباطات کرده بودم که آقای آذری‌جهرمی به شورای نگهبان نامه‌ای نوشته بود و گفته بود سؤال من امنیتی است. این موارد کجا امنیتی هستند.
وی با بیان اینکه من تا هفتم خرداد ۹۹ نماینده مردم هستم و در عمل به وظیفه با کسی خصومتی ندارم خاطرنشان کرد: اکنون شرایطی فراهم است که همه مردم می‌توانند فهرست رسانه‌های حامی وزارت ارتباطات را متوجه شوند! چون همه این رسانه‌های مرتبط با وزارت ارتباطات در یک زمان واحد خبری‌های این وزارتخانه را منتشر می‌کنند و خبرهایی هم که برای آنها پول داده می‌شود و سفارشی مشخص است چرا که این اخبار بدون ذکر منبع منتشر می‌شوند. اطلاعات مستند داریم که در بعضی موضوعات قیمت این توئیت‌ها از ۵۰۰ هزار تومان شروع می‌شود. وزارت ارتباطات توئیتی ۵۰۰ هزار تومان برای انتشار مطالب پرداخت به افراد خاص می‌کند.
عضو فراکسیون امید مجلس با اشاره به اینکه وقتی صحبت از انتصابات فامیلی توسط آذری جهرمی صحبت می‌کنیم به معنای انتصاب در بخش‌های دولتی نیست، خاطرنشان کرد: اکنون روال این نیست که اقوام و آشنایان را در بخش‌های دولتی به‌کار بگیرند. بلکه در بخش‌های خصوصی به این دوستان و اقوام رانت اطلاعاتی می‌دهند.
نماینده قزوین در مجلس شورای اسلامی به نام فاطمه صحرائیان اشاره و گفت: اسنادی دارم که تعدادی از نمایندگی‌های ایرانسل و رایتل در جهرم به نام خانم فاطمه صحرائیان است که نام هسرش هم هادی آذری جهرمی است.
وی در خاتمه سخنانش در خصوص سؤالی مبنی بر اینکه آیا از لیست امید برای انتخابات جدا خواهید شد، گفت: از فراکسیون امید در انتخابات بعدی جدا نخواهم شد.
