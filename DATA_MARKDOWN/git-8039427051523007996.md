
# ఆర్ఎస్ఎస్ చీఫ్‌తో ఫడ్నవీస్ భేటీ

Published at: **2019-11-05T23:15:36+00:00**

Author: ****

Original: [Andhrajyothy](https://www.andhrajyothy.com/artical?SID=947185)

ADVT
నాగ్‌పూర్: మహారాష్ట్ర ముఖ్యమంత్రి దేవేంద్ర ఫడ్నవీస్ రాష్ట్రీయ స్వయం సేవక్ సంఘ్ సర్‌సంఘ్ చాలక్ మోహన్ భాగవత్‌ను కలుసుకున్నారు. నాగ్‌పూర్‌లోని ఆర్ఎస్ఎస్ హెడ్ క్వార్టర్స్‌లో ఈ సమావేశం జరిగింది. ప్రభుత్వ ఏర్పాటుపై బీజేపీ, శివసేన పార్టీల మధ్య ప్రతిష్టంభన నెలకొన్న తరుణంలో వీరి భేటీకి ప్రాధాన్యత ఏర్పడింది.
 
ఇటీవలి అసెంబ్లీ ఎన్నికల్లో 288 స్థానాలకు గాను 105 స్థానాలు గెలుచుకుని బీజేపీ అతిపెద్ద పార్టీగా అవతరించింది. కమలం పార్టీతో కలిసి పోటీ చేసిన శివసేనకు 56 స్థానాల్లో విజయం దక్కింది. ఈ రెండు పార్టీల బలం మ్యాజిక్ నెంబర్‌ను దాటే ఉంది. కానీ ఐదేళ్లలో చెరి సగం కాలం పాలిద్దామన్న శివసేన ప్లాన్‌ను బీజేపీ ఒప్పుకోవడం లేదు. ఫడ్నవీసే సీఎంగా ఉంటాడని, కావాలంటే ఆదిత్య థాకరేను డిప్యూటీ సీఎం చేస్తామని బీజేపీ అంటోంది. అయితే తమ మద్దతు లేనిదే బీజేపీ అధికారం చేపట్టలేదని గ్రహించిన శివసేన కమలనాథులను ఉక్కిరిబిక్కిరి చేస్తోంది. తాము చెబుతున్నట్లుగా చెరి సగం కాలం పాలన అనే ఫార్ములాకు అంగీకరించకపోతే తాము ఎన్సీపీతో జతకడతామని సిగ్నల్స్ పంపుతోంది. ఎన్సీపీ చీఫ్ శరద్ పవార్ కాంగ్రెస్ చీఫ్ సోనియాను కలిశాక తాము ప్రతిపక్షంలోనే ఉంటామని స్పష్టం చేశారు. దీంతో శివసేన కాస్త మెత్తబడినట్లు తెలుస్తోంది. అయితే పవార్ కనుక కాంగ్రెస్‌ను కూడా ఒప్పించి మద్దతిస్తే శివసేన సర్కారు ఖాయమైనట్లే. బీజేపీని అధికారం నుంచి దూరం పెట్టేందుకు ఎన్సీపీ, కాంగ్రెస్ శివసేనకు మద్దతీయవచ్చని సమాచారం.
 
అటు ఫడ్నవీస్ బీజేపీ జాతీయ అధ్యక్షుడిని ఢిల్లీలో కలుసుకుని వచ్చారు. శివసేన విషయంతో్ పాటు తమకు మద్దతిచ్చే స్వతంత్ర అభ్యర్ధుల గురించి చెప్పారు. దీంతో అమిత్ షా సూచన ప్రకారం ఫడ్నవీస్ నేరుగా నాగ్‌పూర్ వచ్చి ఆర్ఎస్ఎస్ చీఫ్‌ మోహన్ భాగవత్‌ను కలుసుకున్నారు. సేనతో కలిసి ప్రభుత్వం ఏర్పాటు చేయడమా లేక ప్రతిపక్షంలో కూర్చోవడానికి సంసిద్ధమవడమా అనే విషయంపై కమలనాథులకు మరికొన్ని గంటల్లో పూర్తి స్పష్టత వచ్చే అవకాశముంది.
