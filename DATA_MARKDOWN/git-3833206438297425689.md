
# Пловдив участва на най-голямата в света туристическа борса

Published at: **2019-11-06T10:52:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Plovdiv-uchastva-na-nai-golyamata-v-sveta-turisticheska-borsa-911627)

Община Пловдив участва на юбилейното издание на Международната туристическа борса World Travel Market (WTM) в британската столица Лондон.
Изложението се провежда от 4 до 6 ноември за 40-ти път и е най-голямото в света за професионалисти в туристическата индустрия. България участва с национален щанд на площ от почти 300 кв.м. под слогана Bulgaria - a Discovery to Share, на който освен Министерството на туризма се представят още 26 участника. 
Министърът на туризма Николина Ангелкова поздрави всички участници на българския щанд, сред които представители на общини, туроператори, туристически агенти и места за настаняване.
Основен акцент в представянето на Пловдив е културно-историческото наследство с възможностите му за съчетаване със специализирани форми на туризъм: винен, гурме и др. На щанда гостите и участниците бяха посрещнати с нова стилна визия на рекламните материали. Интерес сред посетителите предизвика обновената винена карта, която дава информация и визуална представа за винарските изби, предлагащи турове и беседи, по време на които туристите научават повече за производството на вино, за местните винени сортове, за хилядолетната винена история и традициите на Пловдивския регион.
В дните на световното изложение WTM гостите могат да получат информация за една от най-очакваните туристически атракции - Епископската базилика на древния Филипопол, както и за разкрити ценни артефакти на Античния форум, обявен за паметник на културата с национално значение.
Епископската базилика бе представена предпремиерно през месец септември и се очаква да отвори врати за посещения в началото на активния туристически сезон на 2020 г. Археологическото проучване и консервационно-реставрационните дейности на проекта се осъществяват съвместно от фондация "Америка за България“ и Община Пловдив.
Чрез глобалния си обхват и повече от 5000 изложители от цял свят, WTM London създава бизнес възможности, предоставяйки на клиентите качествено съдържание, контакти и общности. През 2018 г. броят на участниците се е увеличил с 3% до над 51 400 в сравнение с 2017 година (около 49 680). Общият брой посещения за трите дни на борсата за професионалисти е достигнал близо 89 000. Представителите на международни медии са се увеличили до 2 700. Очаква се тазгодишното издание на World Travel Market да привлече още по-голям интерес.
