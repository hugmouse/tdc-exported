
# Mógł szpiegować dla Rosji

Published at: **2019-11-06T17:34:41+00:00**

Author: ****

Original: [Gazeta Olsztyńska](http://gazetaolsztynska.pl/616227,Mogl-szpiegowac-dla-Rosji.html)


        Agencja Bezpieczeństwa Wewnętrznego zatrzymała pracownika spółki, która zajmowała się budową siedziby dowództwa Wielonarodowej Dywizji Północny Wschód NATO w Elblągu. Piotr Ś. jest podejrzany o szpiegostwo
      
Wiadomo już nieco więcej o zatrzymaniu Piotra Ś., który mógł pracować na rzecz obcego wywiadu, przekazując plany siedziby sztabu dywizji NATO w Elblągu. Mężczyzna był zatrudniony w spółce budującej kompleks, w którym mieści się dowództwo Wielonarodowej Dywizji Północny Wschód NATO w Elblągu. Jak podał Onet, Piotr Ś. koordynował rozbudowę tego kompleksu i był managerem spółki AMW Sinevia.Mężczyzna miał mieć dostęp do dokumentacji oraz planów pomieszczeń i mógł również wprowadzać na teren budowy inne osoby.Z ustaleń portalu wynika, że Piotr Ś. został zatrudniony w firmie Sinevia należącej do Agencji Mienia Wojskowego w 2018 r., czyli już w trakcie realizacji inwestycji w Elblągu.— Był naszym pracownikiem — potwierdza Magdalena Wachoń, radca prawny spółki Sinevia. — Ale nic więcej nie mogę powiedzieć z uwagi na prowadzone postępowanie przez ABW i SKW.Czy Piotr Ś. miał dostęp do informacji niejawnych? Niestety na to pytanie też nie otrzymaliśmy odpowiedzi z uwagi na toczące się śledztwo.Dowództwo Wielonarodowej Dywizji Północny Wschód w Elblągu koordynuje działania czterech batalionowych grup bojowych NATO, które stacjonują w Orzyszu oraz na Litwie, Łotwie i w Estonii.Piotra Ś. zatrzymano 24 października w Warszawie. Poinformował o tym 28 października na Twitterze Stanisław Żaryn, rzecznik ministra koordynatora służb specjalnych. W mieszkaniu podejrzanego o szpiegostwo znaleziono pistolet i amunicję oraz różne dokumenty. Agenci przeszukali też mieszkania osób, z którymi utrzymywał kontakty. W ich domach funkcjonariusze również znaleźli broń i amunicję bez pozwolenia.Trudno powiedzieć, czy Piotr Ś. rzeczywiście mógł przekazać obcemu wywiadowi materiały dotyczące natowskiej bazy w Elblągu. Z zarzutu, który usłyszał nie wynika to wprost. Na razie mężczyzna jest podejrzany o zgłoszenie gotowości działania na rzecz obcego wywiadu przeciwko Polsce, za co grozi kara od 6 miesięcy do 8 lat pozbawienia wolności.Zatrzymany usłyszał też zarzut nielegalnego posiadania broni i posługiwania się sfałszowanymi dokumentami. Decyzją sądu Piotr Ś. został tymczasowo aresztowany na trzy miesiące.Służby specjalne nie podają kraju, na rzecz którego miałby szpiegować Piotr Ś. Choć, w tym przypadku pytanie wydaje się retoryczne.Co wiadomo o bazie NATO w Elblągu? Modernizacja i rozbudowa budynków wojskowych dla Wielonarodowej Dywizji Północny Wschód została zrealizowana w niecały rok. Prace rozpoczęły się w listopadzie 2017 roku, a zakończyły we wrześniu 2018 roku, a więc w ekspresowym tempie. Na budowie w kulminacyjnym momencie pracowało ponad 400 osób.W trakcie realizacji inwestycji Spółka AMW Sinevia zmodernizowała istniejący już budynek oraz wybudowała kolejny w kształcie litery „L” o większej powierzchni. Dodatkowo powstało biuro przepustek, lokalne centrum nadzoru oraz wyremontowano garaże. „Stary” budynek otrzymał nowe przeznaczenie, które jest bardzo ważne dla obronności naszego kraju w tym regionie.Cały obiekt ma ponad 8,4 tys. m2 powierzchni. Ma tu pracować około 300 żołnierzy sztabu dywizji. Teren został wyposażony w nowe instalacje wodociągowo-kanalizacyjne, elektryczne, wybudowano nową trafostację oraz wymieniono cały dach. Inwestycja kosztowała 122,7 mln złotych. Andrzej Mielnicki
