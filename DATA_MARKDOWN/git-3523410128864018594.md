
# 
        آغاز تلاش‌های نمایندگان آمریکایی برای تحقیقات استیضاح ترامپ
      

Published at: **2019-11-04T12:10:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638042/%D8%A2%D8%BA%D8%A7%D8%B2-%D8%AA%D9%84%D8%A7%D8%B4%E2%80%8C%D9%87%D8%A7%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D8%B1%D8%A7%DB%8C-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE)

به گزارش بولتن نیوز، درحالی که نمایندگان آمریکایی قصد دارند طی هفته جاری دور جدید و مهم نشست‌های ادای شهادت در جریان تحقیقات پرونده استیضاح دونالد ترامپ را آغاز کنند، ولی برخی از شهود اصلی کاخ سفید حاضر به شرکت در این نشست‌ها نخواهند بود و سایر مقام‌های دولت آمریکا نیز احتمالا از این اقدام تبعیت خواهند کرد.
مخالفت وفاداران به ترامپ برای حاضر شدن در جلسات شهادت در کمیته‌های مجلس نمایندگان آمریکا، می تواند منازعه جدیدی را بین کاخ سفید و نمایندگان دموکرات بر سر قدرت و اختیارات لازم برای انجام این تحقیقات به وجود آورد.
برخی دموکرات‌ها بر این باورند که ترامپ باید با اتهام جلوگیری از اجرای عدالت در جریان تحقیقات مربوط به استیضاح روبرو شود چرا که به مقام‌های دولتی دستور داده است تا با کمیته‌های مجلس نمایندگان در این پرونده همکاری نکنند.
یک مقام ارشد دولت ترامپ در این باره گفته است: 3 مقام ارشد دفتر بودجه کاخ سفید از جمله مدیر موقت این دفتر حاضر به ادای شهادت در این جلسات نشده است.
شهادت این افراد برای مشخص شدن این مساله مهم و ضروری است که آیا ترامپ از اهرم فشار کمک خارجی برای جلب حمایت سیاسی رئیس جمهور اوکراین استفاده کرده است یا نه.
شاهد مهم دیگر که حاضر به شرکت در این جلسات نشده، جان آیزنبرگ وکیل ارشد شورای امنیت ملی کاخ سفید است. نمایندگان آمریکایی به طور خاص مایل به سئوال کردن از وی درباره گفتگوی جنجالی تلفنی 25 جولای بین ترامپ و رئیس جمهور اوکراین هستند.
به گفته یک مقام آگاه، آیزنبرگ در تصمیم اتخاذ شده برای انتقال متن گفتگوی تلفنی جنجالی ترامپ و رئیس جمهور اوکراین به سیستم رایانه‌ای طبقه بندی شده کاخ سفید دست داشته است.
یک افشاگر اطلاعاتی آمریکا ترامپ را متهم کرده است که کمک نظامی ایالات متحده به اوکراین را به حالت تعلیق درآورده و آن را مشروط به تحقیقات ضد فساد رئیس جمهور اوکراین از جو بایدن معاون رئیس جمهور سابق آمریکا و پسرش کرده است.
دموکرات‌های مجلس نمایندگان آمریکا تحقیقات مقدماتی برای استیضاح ترامپ را آغاز کرده‌اند.
