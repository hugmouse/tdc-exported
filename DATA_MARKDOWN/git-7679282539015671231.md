
# RRB Group D : रेलवे भर्ती के अंतिम परिणाम के लिए आरआरसी पर प्रदर्शन

Published at: **2019-11-06T03:29:47+00:00**

Author: **वरिष्ठ संवाददाता ,प्रयागराज।**

Original: [https://www.livehindustan.com](https://www.livehindustan.com/career/story-rrb-group-d-candidate-protest-for-railway-recruitment-group-d-final-result-on-rrc-2834511.html)

रेलवे की ग्रुप डी भर्ती के अंतिम परिणाम का महीनों से इतंजार कर रहे अभ्यर्थियों ने मंगलवार को आरआरसी दफ्तर पर प्रदर्शन किया। अलग-अलग राज्यों से आए सैकड़ों अभ्यर्थियों ने प्रदर्शन के पश्चात आरआरसी चेयरमैन से मुलाकात की। 
रेलवे भर्ती प्रकोष्ठ (आरआरसी)  की ग्रुप डी भर्ती के लिए हजारों अभ्यर्थियों ने पिछले साल परीक्षा दी थी। 4762 पद के सापेक्ष 14 हजार से अधिक अभ्यर्थी लिखित परीक्षा में सफल हुए। लिखित परीक्षा में सफल आठ हजार अभ्यर्थियों ने शारीरिक दक्षता परीक्षा के तहत दौड़ लगाई। फिजिकल टेस्ट के बाद प्रमाणपत्रों के सत्यापन और मेडिकल टेस्ट में 4082 अभ्यर्थी आगे आए। प्रदर्शन करने वाले अभ्यर्थियों ने बताया कि डॉक्यूमेंट वेरीफिकेशन और मेडिकल टेस्ट के बाद पहले चरण में 3254 और दूसरी बार 61 अभ्यर्थियों की टेस्ट प्रक्रिया पूरी हो गई लेकिन अब तक अंतिम परिणाम नहीं आया है। अंतिम परिणाम का इंताजर करने वाले बाकी परीक्षार्थियों ने प्रदर्शन के बाद आरआरसी चेयरमैन विवेक प्रकाश से मुलाकात की। चेयरमैन ने अभ्यर्थियों को नवंबर के अंत तक परिणाम घोषित होने का आश्वासन दिया। आरआरसी चेयरमैन ने 'हिन्दुस्तान' को बताया कि प्रमाणपत्रों की जांच अंतिम चरण में है। जल्द अंतिम चरण की लिस्ट जारी कर दी जाएगी।  
सोशल मीडया पर तय हुई थी प्रदर्शन की तारीख प्रयागराज। अंतिम परिणाम का इंतजार कर रहे अलग-अलग राज्यों के युवाओं ने प्रदर्शन के लिए सोशल मीडिया पर तारीख तय की। आरआसी की परीक्षा देने वाले कई अभ्यर्थियों ने सोशल मीडिया पर ग्रुप बनाया है। अभ्यर्थियों ने एक हफ्ता पहले पांच नवंबर को आरआरसी दफ्तर पर मिलने का निर्णय लिया था। तय तारीख पर उत्तर प्रदेश के साथ ही हरियाणा, पंजाब और राजस्थान से अभ्यर्थी आरआरसी दफ्तर पहुंच गए। प्रदर्शन के बाद वैभव प्रताप सिंह और विजय गुप्ता ने बताया कि अब नवंबर के अंत तक परिणाम का इंतजार करेंगे। 
  
