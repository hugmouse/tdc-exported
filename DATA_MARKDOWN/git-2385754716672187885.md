
# ΣΥΠΡΟΔΑΤ: Μόνο με τις σωστές αναδιαρθρώσεις θα λυθεί το πρόβλημα ΜΕΧ

Published at: **2019-11-05T17:37:00+00:00**

Author: **SigmaLive**

Original: [SIGMALIVE](https://www.sigmalive.com/news/oikonomia/595877/syprodat-mono-me-tis-sostes-anadiarthroseis-tha-lythei-to-provlima-mex)

Το πρόβλημα της μείωσης των Μη Εξυπηρετούμενων Χορηγήσεων ( ΜΕΧ ) θα επιλυθεί μόνο με τις σωστές και βιώσιμες αναδιαρθρώσεις τις οποίες οι τράπεζες αποφεύγουν όπως «ο διάβολος το λιβάνι», αναφέρει ο Σύνδεσμος Προστασίας Δανειοληπτών Τραπεζών (ΣΥΠΡΟΔΑΤ), προσθέτοντας ότι «οι τράπεζες πήραν όπλα στα χέρια τους, όμως αντί να τα χρησιμοποιούν ορθολογικά τα χρησιμοποιούν καταχρηστικά». «Κάνουν ότι μπορούν για να εκβιάζουν με ανάρμοστο τρόπο και να απειλούν τους δανειολήπτες να δεχθούν τις δικές τους θέσεις, τόσον όσο αφορά τις παράνομες χρεώσεις που φόρτωναν τόσα χρόνια τους λογαριασμούς τους, όσο και με τα ΄μέτρα΄ που Θα λάβουν αν οι Δανειολήπτες αρνηθούν», αναφέρει σε σημερινή ανακοίνωση ο ΣΥΠΡΟΔΑΤ. Προσθέτει ότι «το βασικό όπλο που δυστυχώς ακόμη έχουν στα χέρια τους, γιατί αυτό ήθελε η Κυβέρνηση, είναι οι εκποιήσεις στις οποίες προχωρούν με αμείωτη ένταση και ρυθμό κατακλύζοντας τα ήδη υπερφορτωμένα δικαστήρια με αχρείαστες διαδικασίες». Το τραγικότερο όλων, σύμφωνα με τον ΣΥΠΡΟΔΑΤ, «είναι ότι δυστυχώς οι συστημικές Τράπεζες στην Κύπρο δεν είναι φερέγγυες» και γι αυτό τον λόγο άλλωστε, όπως αναφέρει, «η Ευρωπαϊκή Αρχή Ανταγωνισμού ενέκρινε το σχέδιο ΕΣΤΙΑ αφού ρητά αναφέρει ότι  η έγκριση δόθηκε κατ’ εξαίρεση,  γιατί εξυπηρετούσε τους σκοπούς της Ευρωπαϊκής Επιτροπής που ήταν η ενίσχυση των Κυπριακών Τραπεζών, λόγω του ότι αντιμετωπίζουν κεφαλαιακή ανεπάρκεια». "Έτσι μέσω του σχεδίου ΕΣΤΙΑ θα δίνεται με bail-out οικονομική βοήθεια στις Τράπεζες που ανέρχεται στο 1/3 του ποσού που χαρίζεται στους δανειολήπτες", προσθέτει. Τέλος αναφέροντας ότι ούτε οι πωλήσεις δανείων αντιμετωπίζουν ορθολογικά το πρόβλημα, αλλά το κρύβουν κάτω από το χαλί, ο ΣΥΠΡΟΔΑΤ σημειώνει ότι «οι πωλήσεις που έγιναν είναι παράνομες και θα ακυρωθούν, αφού δεν δόθηκε η ευκαιρία στους δανειολήπτες ή στους εγγυητές τους να αγοράσουν το πωληθέν δάνειο, όπως προβλέπει ρητά η σχετική νομοθεσία». Πηγή: ΚΥΠΕ 
