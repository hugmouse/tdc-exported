
# سید حسن نصرالله: ما هنوز برگ برنده‌های خود را رو نکرده‌ایم/ حزب الله هیچ گاه در پی حکومت بر لبنان نبود، نیست و نخواهد بود

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696251/%D8%B3%DB%8C%D8%AF-%D8%AD%D8%B3%D9%86-%D9%86%D8%B5%D8%B1%D8%A7%D9%84%D9%84%D9%87-%D9%85%D8%A7-%D9%87%D9%86%D9%88%D8%B2-%D8%A8%D8%B1%DA%AF-%D8%A8%D8%B1%D9%86%D8%AF%D9%87%E2%80%8C%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%B1%D9%88-%D9%86%DA%A9%D8%B1%D8%AF%D9%87%E2%80%8C%D8%A7%DB%8C%D9%85-%D8%AD%D8%B2%D8%A8-%D8%A7%D9%84%D9%84%D9%87-%D9%87%DB%8C%DA%86-%DA%AF%D8%A7%D9%87-%D8%AF%D8%B1-%D9%BE%DB%8C-%D8%AD%DA%A9%D9%88%D9%85%D8%AA-%D8%A8%D8%B1-%D9%84%D8%A8%D9%86%D8%A7%D9%86-%D9%86%D8%A8%D9%88%D8%AF-%D9%86%DB%8C%D8%B3%D8%AA-%D9%88-%D9%86%D8%AE%D9%88%D8%A7%D9%87%D8%AF-%D8%A8%D9%88%D8%AF)

دبیرکل حزب‌الله لبنان امروز در سخنانی به مناسبت مراسم یادبود علامه سید مرتضی العاملی، به شخصیت وی و اوضاع داخلی لبنان به خصوص تحولات پس از استعفای سعد الحریری پرداخت.
به گزارش فارس، سید «حسن نصرالله» دبیرکل حزب‌الله لبنان امروز (جمعه) در سخنانی به مناسبت مراسم هفت آیت الله سید جعفر مرتضى العاملی در مدرسه «مجتمع المجتبی» در جنوب بیروت به مسائل داخلی این روزهای لبنان پرداخت.
سید حسن نصرالله در بیان شخصیت این عالم لبنانی، گفت که ایشان به طور مستقیم وارد عرصه سیاست نشد اما در تمامی حوادث و عرصه‌ها حضور داشت و به خصوص برای انقلاب اسلامی ایران کمک و پشتیبان بود.
به گفته دبیرکل حزب‌الله لبنان، علامه العاملی در تدوین قانون اساسی ایران و همچنین در جنگ تحمیلی نقش داشت و تجربیات خود را در اختیار انقلاب قرار دادند و همچنین تا پایان عمر خود حامی جبهه مقاومت بود.
او در بیان شخصیت علمی علامه العاملی، به تدوین کتب بسیاری در زمینه‌های مختلف از جمله احکام، تاریخ‌نویسی، جامعه، فرهنگ و بسیاری دیگر زمینه‌ها اشاره کرد و گفت که وی هرگز از تحقیق و پژوهش دست برنداشت.
علامه «سید جعفر مرتضی العاملی» از روحانیون حوزه علمیه لبنان و قم و متخصص در تاریخ اسلام و تشیع شنبه هفته گذشته (چهارم آبان) پس از یک دوره بیماری در بیمارستانی در بیروت درگذشت.
سید حسن نصرالله در بیان ارزش تلاش‌های این عالم در بحث تاریخ‌نویسی و ثبت حوادث و یادداشت‌نویسی، به تحریف تاریخ در ادوار مختلف پرداخت و بعنوان مثال به تحریف سخنان خود از سوی رسانه‌ها و محافل مختلف اشاره کرد و گفت: «در حالی که سخنان من زنده و به صورت تصویری وجود دارد اما برخی رسانه‌ها پس از سخنان من مدعی شدند که نصرالله به معترضان گفته است که آنها پول گرفته‌اند در حالی که من صرفا به معترضان گفتم مراقب باشید منشأ این پول‌ها از کجاست.»
دبیرکل حزب‌الله لبنان در بخش دوم سخنان خود به مسائل داخلی لبنان پرداخت و گفت که دو هفته پس از اعتراضات مردمی در لبنان، آنچه که تا کنون رخ داده چند نکته در خود دارد.
او افزود: باید همواره به نکات مثبت توجه کرد. در دو هفته گذشته بحمدلله ما از نقشه‌ها و توطئه‌های دشمنان برای جنجال‌ها و جنگ داخلی دور شدیم و بر اساس اطلاعاتی که داریم می‌دانیم چه کسانی پول می‌دادند و کسانی که به سمت نا امنی سوق می‌دادند، چه کسانی هستند.
سید نصرالله به دشنام‌های بی سابقه در جریان اعتراضات پرداخت و آن را هدفمند و بی سابقه دانست و گفت برخی رسانه‌ها پخش زنده و مستقیم را در اختیار این دشنام‌ها و تحریک‌ها قرار دادند و به راحتی میکروفون را در اختیار کسی که احساساتی شده بود قرار می‌دادند.
او تأکید کرد که برخی برای دشنام دادن‌های زشت پول دادند و از آن‌جایی که بسیاری از مردم لبنان اسلحه گرم یا سرد دارند، برخی تلاش کردند تا میان مردم درگیری راه بیاندازند.
دبیرکل حزب‌الله لبنان همچنین به بستن خیابان‌ها و ایجاد آشوب و رفتار برخی معترضان به شدت انتقاد کرد و گفت که بسیاری از مردم که وارد اعتراضات نشده بودند، به مضیقه افتاده و زندگی آنها مختل شده بود.
سید حسن نصرالله با تأکید بر آگاهی و بصیرت مردم، آنها را به صبر و تحمل در برابر دشنام‌های زشت فراخواند و گفت که قانونمندی و التزام به قانون باید نصب العین مردم باشد و این در حالی بود که برخی مسئولان لبنانی برای تحریک مردم تلاش کردند.
او هشدار داد که نباید خواسته‌های مردمی نباید وارد گروکشی‌ها و بهره‌برداری‌های سیاسی شود و جلوی هر کسی که به دنبال درگیری میان جریان‌های سیاسی و گروههای مردمی است، باید گرفته شود.
دبیرکل حزب‌الله لبنان از رهبران سیاسی خواست تا مانع از کشیده شدن اعتراضات به محل ناصواب خود از جمله مسائل نژادی و مذهبی شوند و سعی کنند تا ملی‌گرایی جوهره اصلی اعتراضات بماند.
سید حسن نصرالله گفت که هم و غم حزب‌الله لبنان در مدت اخیر مانع شدن از خلأ سیاسی بود و علی‌رغم اینکه برخی گروهها به دنبال خلأ سیاسی و ساقط کردن دولت بودند و به دنبال جنجال‌سازی یا برگزاری انتخابات دیگر بودند؛ اما حزب‌الله تلاش کرد تا همزمان با توجه به خواسته‌های صادقانه مردمی و با توجه به شرایط خطرناک، با مسئولیت برخورد کند و به دور از شعاردادن به روشنگری بپردازد.
دبیرکل حزب‌الله تأکید کرد: «تا کنون هیچ دولتی به نام دولت حزب‌الله در لبنان تشکیل نشده و آنهایی که از چنین عباراتی استفاده می‌کنند می‌خواهند تمامی ناکامی‌ها را به نام حزب‌الله بزنند و زمانی که ما می‌گفتیم دولت نباید استعفا دهد، نگران حزب‌الله یا مقاومت نبودیم. ما بیش از هر زمان دیگری و در هر بُعدی قدرتمند هستیم. ما هنوز برگ برنده‌های خود را رو نکرده‌ایم و نباید در مواضعی که تا کنون گرفته‌ایم دچار اشتباه شوید. تمامی مواضع ما به علت نگرانی برای لبنان است.»
او با اشاره به استعفای سعد الحریری، گفت که حزب‌الله از ابتدا گفته بود که این استعفا را تأیید نمی‌کند و باید به سخنان مردم گوش داده شود. پیشنهاد حزب‌الله این بود که دولت با نمایندگان مردم جلسه بگذارد و قوانینی برای مبارزه با فساد و آزادی بازداشت شدگان تصویب شود و مردم برآورده شدن مطالبات خود را حس کنند.
سید نصرالله تغییرات در کابینه را نیز غیر مفید دانست و گفت که این گزینه می‌تواند لبنان را به سمت خلأ سیاسی و آشفتگی سیاسی برود.
او بار دیگر تأکید کرد: «حزب‌الله هرگز به دنبال منافع خود نیست و هم و غم‌اش منافع لبنان است اما متأسفانه سعد الحریری استعفا داد. باید گفت خب حالا چه؟ دیگر طرحی تصویب نمی‌شود. عفو عمومی دیگر در کار نیست. چه خواهد شد؟ چه دولتی باید بودجه ۲۰۲۰ را تدوین و به تصویب برساند؟ آیا این راه‌حل شما بود؟»
دبیرکل حزب الله لبنان در ادامه با احتمال تشکیل دولتی کوچک‌تر در لبنان، از تمامی مردم و گروههای سیاسی خواست تا تمامی تلاش خود را برای همکاری با این دولت به کار گیرند و گفت امروز یک مسئولیت سیاسی بر گردن تمامی گروههای سیاسی و مردم است که نباید بگذارند لبنان به سمت خلأ سیاسی رود و هر دولتی که می‌خواهد تشکیل شود باید در ابتدا به مطالبات به حق مردمی گوش دهد.
او حکومت جدید را ملزم به تدوین برنامه‌ای برای پاسخ به مطالبات مردمی، بازگشت اعتماد میان مردم و دولت، جدیت و تلاش کرد و گفت که زمان اندکگی در اختیار دولت جدید است و مردم منتظر اقدام عملی هستند.
