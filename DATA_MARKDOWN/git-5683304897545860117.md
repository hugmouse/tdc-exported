
# വാളയാർ അന്വേഷണം ആദ്യഘട്ടത്തിൽ പാളിച്ച; പ്രോസിക്യൂഷൻ ദയനീയ പരാജയമെന്ന് വ്യക്തം

Published at: **2019-11-01T09:30:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/01/walayar-case-court-order.html)

പാലക്കാട്∙ വാളയാറിൽ ദലിത് സഹോദരിമാർ പീഡനത്തിനിരയായി ആത്മഹത്യ ചെയ്ത സംഭവത്തിൽ മൂന്നു പ്രതികളെ വെറുതെ വിട്ട വിധിപ്പകർപ്പ് പുറത്ത്. മുഴുവൻ സാധ്യതകളെയും അടിസ്ഥാനമാക്കിയായിരുന്നു പ്രോസിക്യൂഷൻ വാദം. സാഹചര്യതെളിവുകളോ നേരിട്ടുള്ള തെളിവുകളോ ഇല്ല. ശരിയായ തെളിവില്ലാതെ ക്രിമിനൽ കേസിൽ ശിക്ഷിക്കാനാകില്ലെന്നും വിധിപ്പകർപ്പിൽ പറയുന്നു. കുറ്റകൃത്യങ്ങളുമായി പ്രതികവെ ബന്ധിപ്പിക്കാൻ ശാസ്ത്രീയ തെളിവുകളുമില്ല. 
കേസുമായി ബന്ധപ്പെട്ട് നിഗമനങ്ങൾ മാത്രമാണ് അന്വേഷണ ഉദ്യോഗസ്ഥർ ഹാജരാക്കിയത്. തെളിവായ വസ്ത്രങ്ങൾ പീഡനസമയത്ത് ധരിച്ചതെന്ന് ഉറപ്പിക്കാനായില്ല. പീഡനം നടന്ന സ്ഥലവും ഉറപ്പിക്കാനാകില്ല. പ്രോസിക്യൂഷൻ ദയനീയ പരാജയം എന്നു തെളിയിക്കുന്നതണ് വിധിപ്പകർപ്പ്.
ആദ്യഘട്ട അന്വേഷണത്തില്‍ പാളിച്ച സംഭവിച്ചതായി വ്യക്തമാണ്. ഡിവൈഎസ്പി ചുമതല ഏൽക്കുംവരെ തെളിവും സാക്ഷിയുമില്ല. ഡിവൈഎസ്പി പ്രതികളെ അറസ്റ്റ് ചെയ്ത ശേഷമാണ് സാക്ഷികളുടെ മൊഴിയെടുത്തത്. പീഡനം നടന്നതായി പ്രധാന സാക്ഷികൾ പോലും ഡിവൈഎസ്പിയോടു പറഞ്ഞില്ല. പ്രകൃതി വിരുദ്ധ പീഡനം നടന്നതിനു പോസ്റ്റ്മോർട്ടത്തിൽ തെളിവില്ലെന്നും വിധിപ്പകർപ്പില്‍ പറയുന്നു. ക്ഷതങ്ങൾ അണുബാധ മൂലമാകാമെന്നു ഡോക്ടറും പറഞ്ഞു. 
