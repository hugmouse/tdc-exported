
# PNL vrea să schimbe ce a făcut PSD în agricultură: Înlocuim şefi de instituţii şi terminăm cu gostaturile. „Toate programele de sprijin care se află în derulare, aprobate şi bugetate, vor fi continuate. Vom face o evaluare a impactului socio-economic al lor, iar unde este negativ, vom schimba programul.“

Published at: **2019-11-07T22:06:00+00:00**

Author: **Florentina Niţu**

Original: [Ziarul Financiar](https://www.zf.ro/eveniment/pnl-vrea-schimbe-facut-psd-agricultura-inlocuim-sefi-institutii-terminam-gostaturile-toate-programele-sprijin-afla-derulare-aprobate-bugetate-vor-continuate-vom-face-evaluare-impactului-socio-18553517)

După plecarea lui Petre Daea de la Ministerul Agri­culturii, noul ministru, Adian Oros, îm­preună cu Ludovic Orban, premierul Ro­mâ­niei, anunţă schimbării la vârful Autorităţii Na­ţio­nale Sanitar-Veterinare şi pentru Si­guranţa Alimentelor (ANSVSA), şeful insti­tu­ţiei având „zilele numărate“. Şi pentru Agenţia Dome­niilor Statului (ADS) se caută un nou director.
„Şeful ANSVSA are zilele numărate. Că­utăm un candidat serios care să preia con­du­cerea ANSVSA. România înregistrează aproa­pe 80% dintre cazurile de pestă porcină, iar asta este clar o lipsă crasă de gestionare a viru­sului. Ministrul agriculturii a plecat, va pleca şi preşedintele ANSVSA, iar în măsura în care se vor găsi şi alţi iresponsabili, vor pleca. Vrem să tratăm cu seriozitate acest subiect. Dacă avem un plan de acţiune şi măsuri clare, trebuie să ne ţinem de cuvânt“, a spus Ludovic Orban, premierul României, în cadrul unei con­ferinţe de presă ce a avut loc la Ministerul Agriculturii.
Totodată, Oros a spus că sunt în căutarea unui director pentru Agenţia Domeniilor Statului, pe care o evaluează astfel: „O treime din suprafaţă este cadastrată şi intabulată. Niciun hectar nu a fost atribuit tine­rilor fermieri, ci fermierilor mari.“
Raportarea producţiilor de cereale la hectar, „exagerate“ de fostul guvern, nu vor mai fi populiste, potrivit reprezentanţilor noului guvern. „Noul ministru nu va mai spune producţii la hectar care nu au treabă cu realitatea, nu va fi populist“, a subliniat Orban.
Ludovic Orban a spus însă că guvernul PNL va încerca să obţină subvenţii mai mari pen­tru fermierii români, similare cu cele din alte ţări din UE. „Avem nevoie de un buget sem­nificativ de la UE pentru plă­ţile la hectar, care sunt mici în comparaţie cu cele din alte ţări europene. Obiectivul nostru este ca plăţile să crească, dar şi com­pe­titi­vitatea.“
Premierul a mai adăugat că prin noul Pro­gram Naţional de Dezvoltare Rurală îşi pro­pun să negocieze alocarea resurselor financiare ne­ce­sare pentru dezvoltarea zootehniei şi pentru creş­­­terea gradului de procesare. „Toate pro­gra­mele de sprijin care se află în derulare, aprobate şi bugetate, vor fi continuate. Vom face o e­va­lua­re a impactului socio-economic al lor, iar un­de este negativ, vom schimba pro­gra­mul“, a pre­­­cizat Oros. De altfel, Oros şi Orban au a­nunţat că vor verifica fezabilitatea proiectului pri­­vind Ca­sa de Comerţ Agroalimentar Unirea, pen­tru că nu este datoria statului să creeze reţele de des­­fa­cere a produselor agroalimen­tare ro­mâ­neşti.
„Eu nu am fost de acord cu acest proiect nici cât eram în Comisia pentru Agricultură (vice­­preşedinte – n.red.), nu mi se pare un lucru se­rios, care poate rezolva o problemă. Ex­pli­caţia a fost că prin aceste magazine se vor promova produsele locale şi tradiţionale. Pro­dusele locale trebuie promovate în locul în care se produc, iar cele tradiţionale în alt loc. Nu mi se pare că a avut un impact economic şi social“, a spus Adrian Oros, ministrul agriculturii, în cadrul aceleiaşi conferinţe de presă.
Casa de Comerţ Agroalimentar Unirea este cea mai mare companie înfiinţată în 2019, cu un capital social de 93 de milioane de lei, din bugetul statului.
„Vremea gostaturilor a trecut. Pentru producătorii români trebuie să asigurăm condiţii egale de acces la piaţă, dar consider că nu statul trebuie să se ocupe de această activitate (Casa de Comerţ Unirea – n.red.). Trebuie reglementări clare de asigurare a accesului la piaţă pentru producătorii autohtoni, iar dacă aceste reguli sunt respectate nu mai e nevoie să refacem gostaturile“, a spus Ludovic Orban.
Totuşi, premierul spune că programul pentru irigaţii, care prevedea irigarea unei suprafeţe de 3 milioane de hectare până în 2021, este abiţios şi va fi o prioritate pentru guvernul pe care-l conduce să facă investiţii în zonele în care există utilizatori de apă. „Banii trebuie folosiţi eficient pentru a duce la creşterea suprafeţei irigate.“
„Vrem să facem un program pe termen mediu şi lung pentru combaterea deşertificărilor. Nu este sufficient să pompăm apă în zone aride, trebuie să venim cu soluţii care să prevină eroziunea solului, să facem plantaţii de protecţie, măsuri complexe“, a adăugat Oros.
Una dintre primele iniţiative ale ministrului a fost semnarea actelor pentru începerea distribuirii subvenţiilor. El spune că în perioada 7 octombrie – 30 noiembrie APIA efectuează plăţi directe pentru dezvoltarea rurală, iar de la 1 decembrie începe plata finală. „Aseară (luni) am semnat deschideri bugetat de 2,2 miliarde de lei pentru asigurarea continuităţii plăţilor către fermieri şi pentru a reduce timpul de aşteptare.“
De altfel, noul ministru a verificat câteva proiecte de finanţare.
„ANPA (Agenţia Naţională pentru Pescuit şi Acvacultură) are în derulare procedura de achiziţie a unui elicopter de 35 de milioane de lei, urmează să verificăm necesitatea şi legalitatea acestui proiect, având în vedere că România mănâncă crap din import, deşi are 6% din suprafaţa de apă dulce a Europei.“
Oros a mai spus că nu a apucat încă să vadă planul de buget al Ministerului Agriculturii pentru următorul exerciţiu financiar, dar îşi propune să domeniile în care fermierii pot fi competitivi. „Principalul meu aliat aş vrea să fie mediul asociativ agricol.“
