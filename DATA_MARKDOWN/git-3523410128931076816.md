
# 
        با ایرانی‌ها و روس‌ها در یک جبهه سیاسی و نظامی هستیم
      

Published at: **2019-11-01T10:21:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637304/%D8%A8%D8%A7-%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7-%D9%88-%D8%B1%D9%88%D8%B3%E2%80%8C%D9%87%D8%A7-%D8%AF%D8%B1-%DB%8C%DA%A9-%D8%AC%D8%A8%D9%87%D9%87-%D8%B3%DB%8C%D8%A7%D8%B3%DB%8C-%D9%88-%D9%86%D8%B8%D8%A7%D9%85%DB%8C-%D9%87%D8%B3%D8%AA%DB%8C%D9%85)

به گزارش بولتن نیوز، «بشار اسد» رئیس‌جمهوری سوریه، روز گذشته در گفت‌وگو با شبکه‌های تلویزیونی «السوریه» و «الاخباریه» درباره عملیات قتل «ابوبکر البغدادی» رهبر ارشد گروه تروریستی داعش، تأکید کرد که دمشق درباره این عملیات فقط از طریق رسانه‌ها چیزهایی شنیده است.
 
بشار اسد تصریح کرد، سوریه هیچ رابطه‌ای با این موضوع ندارد و مهم‌ترین مساله این است که دمشق نمی‌داند که «واقعا این اتفاق روی داده است یا خیر».
 

        سناریوی آمریکا درباره قتل البغدادی بخشی از فریب‌شان است
      
 
رئیس‌جمهوری سوریه تأکید کرد: «سناریویی که ایالات متحده درباره عملیات کشته شدن تروریستی ابوبکر البغدادی، رهبر گروه داعش منتشر کرده، بخشی از خدعه آمریکایی است و ما نباید تمامی آنچه که آنها در این‌باره می‌گویند را باور کنیم مگر این‌که دلیل و سند بیاورند.»
 
بشار اسد گفت: «هدف از درج اسامی چند کشور و گروه مشارکت‌کننده در این عملیات، اعتبار بخشیدن به این عملیات است تا این کشورها( در ماجرای ادعای آن‌ها برای مقابله با تروریسم) احساس شرم نکنند. در نتیجه به دنبال کسب اعتبار برای خود در زمینه جنگ با تروریسم هستند. ما به این گونه اعتبارها نیاز نداریم؛ چرا که آنکه در میدان واقعی با تروریسم می‌جنگد ما هستیم.»
 
وی در ادامه افزود: «البغدادی در زندان‌های آمریکایی در عراق بود و او را بیرون آوردند تا این نقش را بازی کند. رهبر داعش شخصی است که در هر لحظه و زمانی می‌تواند تغییر کند.»
 
بشار اسد گفت: «دوباره یک نفر دیگر بازتولید می‌کنند اما با یک اسم و نشان مختلف، و یا شاید خود داعش را بر طبق نیاز و به عنوان دیگر بازتولید بکنند ولی طرز تفکر و به‌کارگیری متفاوت خواهد بود چون مدیر و صحنه‌گردان آن، خود آمریکا می‌ماند.»
 

        ترکیه، نماینده آمریکا در جنگ علیه سوریه است
      
 
رئیس‌جمهوری سوریه در ادامه به توافق روسیه و ترکیه در مورد شمال سوریه اشاره کرد و گفت: «این توافق، موقت است و جلوی افسرگسیختگی ترکیه به هدف آسیب زدن بیشتر از طریق اشغالگری خاک سوریه را می‌گیرد و راه را بر روی آمریکایی‌ها و همچنین آلمانی‌ها که به دنبال بین‌المللی کردن موضوع ارسال نیروهای بین‌الملل به سوریه بودند، ببندد.»
 
وی تأکید کرد، ترکیه، اشغالگر و نماینده آمریکا در جنگ است و اگر خاک این کشور را ترک نکند پس تنها گزینه‌ای که باقی می‌ماند جنگ است.
 
اسد گفت: «ترکیه و تروریست‌های تحت امر آن باید خاک سوریه را ترک کنند. عناصر مسلح در استان ادلب باید به ترکیه بروند در غیر این صورت دو گزینه بیشتر پیش‌رو ندارند؛ یا اینکه به آغوش وطن بازگشته و اوضاع آن‌ها بررسی شود و یا اینکه ارتش سوریه برای بیرون راندن آن‌ها وارد جنگ خواهد شد.»
 

        ورود ارتش به مناطق شمالی کشور یعنی بازگشت دولت
      
 
رئیس‌جمهوری سوریه همچنین در این مصاحبه به توافق روسیه با شبه‌نظامیان کُرد سوریه که مطابق آن نیروهای ارتش این کشور می‌بایست در شمال شرق مستقر شوند، اشاره کرد و گفت: «ورود ارتش عربی سوریه به مناطق شمال سوریه یعنی بازگشت دولت سوریه و ارائه تمام خدمات دولتی به شهروندان در این مناطق است.
 
ارتش در بیشتر مناطق مستقر شده است ولی نه به طور کامل.»
 
وی خاطرنشان کرد: «هدف نهایی، بازگشت به وضعیت قبلی این منطقه، یعنی سیطره کامل دولت بر آنجاست. بیشتر کُردها همواره رابطه‌ای خوب با دولت داشتند و ایده‌های واقعی و ملی را مطرح کرده‌اند.»
 
رئیس‌جمهوری سوریه گفت: «تنوع قومیتی و مذهبی زیبا و نشانه قدرت است. اشتباهی که در شمال سوریه رخ داد این بود که برخی از کردها نه ‌تنها خود را نماینده کردها بلکه نماینده عرب‌ها نیز قرار دادند.»
 

        ترامپ بهترین رئیس‌جمهور آمریکاست!
      
 
رئیس‌جمهوری سوریه در ادامه سخنان خود به «دونالد ترامپ» رئیس‌جمهوری آمریکا کنایه زد و گفت: «ترامپ بهترین رئیس‌جمهور آمریکا است نه بخاطر اینکه سیاست‌هایش خوب است بلکه بخاطر اینکه بیشترین شفافیت و صراحت را در بین روسای جمهور آمریکا دارد. او می‌گوید" ما نفت می‌خواهیم"، "ما می‌خواهیم در مقابل پول این کار را بکنیم". این حقیقت سیاست آمریکاست. چه چیزی بهتر از شفافیت، از دشمن می‌خواهیم؟»
 
بشار اسد در این مصاحبه به اقدامات رژیم صهیونیستی در سوریه طی سال‌های گذشته نیز اشاره کرد و گفت: «اسرائیل (در توطئه علیه سوریه) حی و حاضر است و به هیچ‌وجه غایب نبوده است. برای اینکه ما نمایندگان یا مزدوران و یا آلت دست آن می‌جنگیم آن هم به اشکال گوناگون.»
 

        دیدارهایی با ترکیه در سطوح امنیتی انجام شده است
      
 
وی در پاسخ به سوالی پیرامون امکان دیدار با «رجب طیب اردوغان» رئیس‌جمهور ترکیه گفت: «اگر این دیدار نتایجی به همراه داشته باشد و مصلحت میهن در آن باشد احساسات خود را کنار می‌گذاریم. فکر نمی‌کنم دیدار با اردوغان بویژه در شرایط سیاسی کنونی در ترکیه نتایجی داشته باشد. دیدارهایی بین طرف سوری و ترک با حضور طرف روسی انجام شده و تمام آنها در سطوح امنیتی بوده است.»
 
بشار اسد اظهار داشت: « اردوغان به دنبال سیاست‌های ثبات‌زدا در منطقه وسیعی است. او به همه دروغ می‌گوید و علناً منافق است.»
 

        هیچ امتیازی در مورد کمیته قانون اساسی نداده‌ایم
      
 
رئیس‌جمهوری سوریه درباره کمیته تدوین قانون اساسی نیز گفت: «سوریه هیچ امتیازی در مورد تشکیل کمیته بررسی قانونی اساسی نداده است. آنچه برای ما مهم است اگر موارد توافق‌شده در تعارض با منافع ملی نباشد حتی اگر خواستند یک قانون اساسی جدید تدوین کنند ما موافقت می‌کنیم، و اگر اصلاح قانون اساسی خواستند حتی به اندازه یک بند نیز مشکل نداریم. اما اگر اصلاح قانون اساسی حتی با یک بند در تعارض با منافع ملی باشد جلوی آن را می‌گیریم.»
 

        ما، روس‌ها و ایرانی‌ها در یک جبهه سیاسی و نظامی هستیم
      
 
بشار اسد همچنین در مورد همکاری‌های ایران، روسیه و سوریه در زمینه جنگ با تروریسم نیز گفت: «ما، ایرانی‌ها و روس‌ها وارد نبرد نظامی واحد و نبرد سیاسی واحدی شده‌ایم. ما همواره درباره شرایطی، که اجازه این عملیات را می‌دهیم، صحبت و بررسی می‌کنیم. بارها توافق‌های سه‌جانبه‌ای در مورد موعد دقیق عملیاتی داشته‌ایم که این عملیات بیش از یک‌بار به تعویق افتاده است؛ چرا که تحولاتی نظامی یا سیاسی وجود دارد که این امر نیز یک بحث طبیعی است. چیزی که ما مدنظر قرار می‌دهیم مربوط به عرصه داخلی است؛ و ایرانی‌ها هم در این‌باره ملاحظات مربوط به منطقه را مدنظر قرار می‌دهد و روس‌ها نیز مسائل مرتبط با عرصه بین‌المللی را. اینجاست که باید بررسی‌ها و رایزنی‌ها انجام شود. اخیرا نیز طی کمتر از یک ماه دیدارهایی میان من و میان مسئولان روسی و ایرانی انجام شده است که در فاصله این دیدارها تحولات نظامی و سیاسی تغییر می‌کند.»
انتهای پیام/
