
# حسن عباسی: رویای آمریکایی دیگر مرده است

Published at: **2019-11-03T21:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619721/%D8%AD%D8%B3%D9%86-%D8%B9%D8%A8%D8%A7%D8%B3%DB%8C-%D8%B1%D9%88%DB%8C%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%DB%8C%DA%AF%D8%B1-%D9%85%D8%B1%D8%AF%D9%87-%D8%A7%D8%B3%D8%AA)


        رئیس اندیشکده یقین با تاکید براینکه، هژمونی آمریکا در دلار آن نهفته و امروز این هژمونی از هم پاشیده است، گفت: به همین دلیل نهادهای بین المللی ۲۰۲۰ را سال سختی برای اقتصاد جهان می‌دانند، رویای آمریکایی دیگر مرده است.
      

        آفتاب‌‌نیوز :
      
حسن عباسی رئیس عصر یکشنبه در همایش دانشجویی"پایان هژمونی آمریکا" که به مناسبت گرامیداشت ۱۳ آبان در لانه جاسوسی برگزار شد، در خصوص مفهوم استکبار ستیزی، افزود: کشورهایی همچون روسیه چند روز پیش اینترنت بومی خود را افتتاح کردند و چینی‌ها نیز به اینترنت ۵جی دست یافته‌اند، هژمونی آمریکا در اینترنت نیز شکست خورده است و بااینکه این رژیم متزلزل شده، اما به زور می‌خواهد استیلای خود را حفظ کند که نمی‌تواند.
وی اظهارکرد: استکبار در مفهوم، الله اکبر اینگونه معنا می شود که اگر کسی برای خود مقام استکباری و کبیری ادعا کند و مدعی باشد علو و برتری در زمین را برای خود جوید مستکبر است.
عباسی با بیان اینکه، مبارزه با استکبار در وهله نخست، مبارزه با این وجه درونی تک تک ما است، گفت: اگر کسی مقام اکبر را برای خود قائل شود عین شرک است.
وی با بیان اینکه ما ملتی هستیم که با روحیه استکبار ستیزی و با تسخیر لانه جاسوسی ۴۰ سال بدون کمک و پشتوانه امریکا جلوی هر توطئه او ایستاده ایم، گفت: به طور قطع یکی از راه های مقابله با نفوذ آمریکا تسخیر سفارت بود و اگر این اتفاق نمی افتاد تلاش آنها برای نفوذ و براندازی نظام جمهوری اسلامی محقق می شد.
رئیس اندیشکده یقین ادامه داد: کاندولیزا رایس وزیر خارجه اسبق آمریکا نیز بر این موضوع اذعان کرده بود که ایران نشان داده که می توان بدون آمریکا سرپا ایستاد.
سفارت خانه های آمریکا اتاق جنگ دارد
عباسی به سریال هاملند و فصلی از این سریال که در پاکستان و سفارت آمریکا در این کشور مربوط می‌شود، اشاره کرد و توضیح داد: در فصل ۵ یا ۶ این سریال نشان می دهد که آمریکا تمام فعالیتهای تروریستی خود در افغانستان و پاکستان را از طریق سفارت خود در این کشور مدیریت و سازماندهی می‌کند.
وی ادامه داد: این سریال در واقع داخل سفارت آمریکا را نشان می دهد که اتاق جنگ و جاسوسی دارد و به طور علنی می گویند که سفارتخانه های آنها مرکز براندازی است و جالب اینجاست که در این مورد فیلم و سریال نیز می‌سازد. لذا برای اینکه بدانید سفارت آمریکا در ایران چه کرد، سریال هاملند را ببینید.
رئیس اندیشکده یقین در ادامه سخنان خود تاکید کرد: داشتن سفارتخانه آمریکا در هر کشوری بستری برای نفوذ است.
وی یادآور شد: امروز رهبر معظم انقلاب در دیدارشان با جمعی از دانش آموزان و دانشجویان فرمودند که عدم مذاکره یکی از بستن راه‌های نفوذ است.
عباسی گفت: رهبر انقلاب امروز صراحتاً عنوان کردند اینکه برخی علت اختلاف ایران و آمریکا را از زمان لانه جاسوسی به بعد می‌دانند اشتباه است، چرا که اختلاف ما با آنها از سال ۴۲-۴۳ شروع شد ازآنجا که اقدام به دستگیری و تبعید امام (ره) و تقویت پایه‌های پهلوی را در ایران آغاز کردند.
وی ادامه داد: بشار اسد چند روز قبل اذعان داشت که بهترین رئیس جمهور آمریکا ترامپ است چرا که توانست چهره واقعی آمریکا را نشان دهد. زیرا ترامپ نیز هفته‌های پیش اعتراف کرده بود که برای نفت و نه بخاطر کردها در سوریه هستند.
رئیس اندیشکده یقین در ادامه با اشاره به اینکه پس از تسخیر لانه جاسوسی ۸۰-۹۰ جلد کتاب باقی ماند که اگر آنها را مطالعه کنید خواهید دید که در صورت عدم تسخیر این سفارتخانه آنها قصد براندازی نظام را داشتند، اضافه کرد: همانطور که در فتنه ۸۸ مرکز ساوان سنتر نیز ۱۰۰ روزمانده به فتنه، گزارش ۱۴۷ صفحه‌ای را توسط ۶ تن از استراتژیست‌های دموکرات خود برای براندازی ایران ارائه کرد.
وی تصریح کرد: ۱۳ آبان در وهله نخست روزی برای خودسازی و اقامه توحید است سپس استکبار ستیزی و مقابله با آمریکا است.
هر کسی اینترنت را کنترل کند حکومت جهانی را کنترل خواهد کرد
رئیس اندیشکده یقین در خصوص پایان هژمونی آمریکا نیز توضیح داد: منظور از هژمونی این است اگر رژیمی سیطره، اشراف و احاطه داشت این کشور هژمونی است.
عباسی ادامه داد:درهمین رابطه هنری کیسینجر در سال ۱۹۷۳ مطرح می کند که هر کس انرژی را کنترل کند، کشورهای را کنترل می‌کند. هر کسی که دارو و غذا را کنترل کند تک تک انسانهای دنیا را کنترل می‌کند. هر کسی که پول را کنترل کند کل جهان را کنترل می‌کند.
وی یادآور شد: اما اکنون بحث جنگ نرم مطرح است جنگی که در واقع نبردی برای تسخیر قلب های مردم است و برای این کار باید مدیا و رسانه را در اختیار داشت.
عباسی ادامه داد: البته باید به گزینه‌های کسینجر این را هم اضافه کرد که اگر کسی اینترنت را کنترل کند حکومت جهانی را کنترل می‌کند. آمریکا نیز طبق همین تعریف با اینترنت در حال اداره کردن جهان است.
عباسی با بیان اینکه اگر دلار از معادلات اقتصادی جهان کنار رود آمریکا فرو می پاشد، گفت: بدهی ایالات متحده امریکا امروز از مرز ۲۳ تریلیون دلار گذشته است این درحالی است که درآمد سالانه آن تنها ۴ تریلیون دلار است.
وی افزود: درآمد کل دنیا بین ۴۰ تا ۵۰ تریلیون دلار در سال است و حدود ۷۰ تریلیون دلار بدهی دارد، در واقع ۱۱ سال است اقتصاد جهان در شیب سقوط قرار گرفته و کشورها برای جلوگیری از سقوط، بدون پشتوانه اسکناس چاپ می‌کنند.
رئیس اندیشکده یقین اضافه کرد: از سال ۱۹۱۳ تا سال ۱۹۸۰ یعنی در یک دوره ۷۰ ساله آمریکا حدود یک تریلیون دلار چاپ کرده بود اما امروز به وضعیتی رسیده است که سالی یک تریلیون دلار چاپ می‌کند.
عباسی با بیان اینکه همیشه چاپ پول تولید ثروت نمی‌کند بلکه سبب ایجاد بدهی می شود، گفت: آمریکا ۷۰ سال است با چاپ عظیمی از کاغذ بر جهان، هژمونی داشته است.
عباسی همچنین به یک سال شدن شنبه‌های اعتراضی مردم فرانسه اشاره کرد و افزود: یک سال است که مردم فرانسه کف خیابانها هستند اما مکرون پاسخ آنها را نمی‌دهد این معترضین کمونیست و لیبرالیست نیستند بلکه رگه‌های مذهبی کاتولیستی دارند.
وی در ادامه تاکید کرد: باید به عده‌ای گفت که فرانسه در اسرائیل سفارتخانه دارد، با امریکا دوست است، به امریکا مرگ بر امریکا نمی‌گوید، به زور سر مردمش چادر نکرده پس چرا اکنون اوضاعش این است؟ اساتید اقتصاد و علوم سیاسی ما باید این موضوع را تبیین کنند.
ترامپ به معنای واقعی، نمادی از آمریکای بدون روتوش است
حسن رحیم پور ازغدی، عضو شورای عالی انقلاب فرهنگی نیز در این نشست در سخنانی اظهارکرد: یک اتفاق برای نخستین بار در تاریخ رخ داد و آن این بود که سفارتخانه یک رژیم استکباری فتح شد و همزمان اسناد توطئه، غارت و جنایت هایی که رشته رشته شده بود، بازسازی و دوباره منتشر گردید.
وی ادامه داد: در واقع اینها اسنادی است که انتشار آن در آمریکا غیرقانونی است چرا که نمی خواهند مردم خودشان بدانند سفارتخانه های امریکا در کشورهای دیگر چه اقداماتی انجام می دهند؟
رحیم پور ازغدی تاکید کرد: سفارتخانه های آمریکا و کشورهایی همچون انگلیس و فرانسه در کشورهای دیگر لانه جاسوسی بوده و است.
عضو شورای عالی انقلاب فرهنگی در ادامه، رژیم ایالات متحده را مظهر غارت، برده داری، جنگ و خشونت دانست و گفت: آمریکا جنایت های بسیاری در سراسر جهان انجام داده است اما نخسیتن شکست هایش مربوط به پس از انقلاب اسلامی ایران است.
وی افزود: آمریکایی ها به هر نقطه جهان که می روند در آنجا می مانند و خارج نمی شوند و تنها ایران است که آنها را از کشورش بیرون کرده است و انقلاب اسلامی آنها را از خاورمیانه نیز بیرون می اندازد.
رحیم‌پور ازغدی در ادامه سخنان خود تاکید کرد: ترامپ به معنای واقعی، نمادی از آمریکای بدون روتوش است.
