
# خط دادن باند مهدی هاشمی به جان کری در جریان مذاکرات

Published at: **2019-11-05T22:25:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545231.html/%D8%AE%D8%B7-%D8%AF%D8%A7%D8%AF%D9%86-%D8%A8%D8%A7%D9%86%D8%AF-%D9%85%D9%87%D8%AF%DB%8C-%D9%87%D8%A7%D8%B4%D9%85%DB%8C-%D8%A8%D9%87-%D8%AC%D8%A7%D9%86-%DA%A9%D8%B1%DB%8C-%D8%AF%D8%B1-%D8%AC%D8%B1%DB%8C%D8%A7%D9%86-%D9%85%D8%B0%D8%A7%DA%A9%D8%B1%D8%A7%D8%AA)

جانشین دفتر عقیدتی سیاسی فرماندهی کل قوا گفت: جان کری می گوید وقتی با ظریف می خواستم مذاکره کنم با فردی صحبت می کردم که این فرد در مقطعی معاون امور بین الملل شورای عالی امنیت ملی کشور بود و حرف های او را در مذاکره می گفتم؛ این شخص از همان باند مهدی هاشمی است.
به گزارش شبکه اطلاع رسانی راه دانا و به نقل صاحب نیوز؛ حجت الاسلام حیدر مصلحی عصر امروز در همایش بزرگ روشنگری اظهار کرد: در روز ۱۳ آبان مقابله دانشجویان و دانش آموزان با طاغوت حادث و تعدادی به خاک و خون کشیده شدند.
جانشین دفتر عقیدتی سیاسی فرماندهی کل قوا با بیان اینکه آن طور که باید تاریخ انقلاب در این ۴۰ سال گفته نشده است؛ تصریح کرد: قرآن کتاب هدایت و برای کل بشریت است؛ در قرآن بیش از سه هزار آیه مربوط به تاریخ وجود دارد.
وی با بیان اینکه یکی از درس ها و نکته ها در سوره یوسف مسئله اقتصاد مقاومتی است، افزود: در ۴۰ سال اول انقلاب مسیر روبه رشد و تعالی را گذراندیم و این علی رغم همه دسیسه ها بود که یکی از آن ها جنگ تحمیلی است.

        * ولیعهد عربستان اعلام کرد دولت سعودی 40 میلیارد تومان برای جنگ به صدام کمک کرد
      
حجت الاسلام مصلحی در ادامه با اشاره به مذاکره ‌ای که با ولیعهد عربستان داشته بیان کرد: به گفته ولیعهد عربستان در این دیدار بیش از ۴۰ میلیارد دلار در جنگ تحمیلی عربستان به عراق کمک کرده است؛ کشورهای حوزه خلیج فارس هم ۷۰ میلیارد به صدام کمک کردند.
وی عنوان کرد: آمریکایی ها در عراق مشغول همان کارهایی هستند که در لانه جاسوسی انجام می دادند؛ تاریخ ۱۳ آبان بسیار قابل مطالعه است و این مهم است که چه اتفاقی افتاد که امام از آن به عنوان انقلاب دوم یاد کرد.

        * جمهوری اسلامی، عامل فروپاشی آمریکا
      
وزیر سابق اطلاعات با بیان اینکه دشمن تمام هستی اش را در نفوذ قرار داده است، اذعان کرد: امروز آمریکا در حال فروپاشی و افول است؛ بسیاری اندیشمندان معتقد هستند یکی از دلایل عمده فرو پاشی آمریکا، انقلاب اسلامی ایران است.
وی در بخش دیگری از صحبت های خود با اشاره به اینکه ۴۰ یهودی شهرک هالیوود را ساختند که بتوانند این گونه با انقلاب مبارزه کنند، افزود: دشمن می خواهد با نفوذ انقلاب را متوقف کند و جاهایی هم توانسته دست اندازهایی ایجاد کند، اما مسیر را نتوانسته تغییر دهد.
مصلحی با بیان و توضیح انواع نفوذ گفت: وقتی احمدی روشن را ترور کردند برخی از دانشجویان تغییر رشته دادند و خواستند رشته او را ادامه دهند، وقتی دشمن این را دید از ترور به این شکل دست کشید.

        * خط دادن باند مهدی هاشمی به جان کری در جریان مذاکرات
      
وی با بیان اینکه برخی می خواستند آیت الله منتظری و مهدی هاشمی را رو به روی امام قرار دهند و موفق هم شدند، خاطرنشان کرد: تیم مهدی هاشمی تیمی جاسوسی است که اکنون در داخل و بخشی از آن در خارج کشور فعال است؛ جان کری می گوید وقتی با ظریف می خواستم مذاکره کنم با فردی صحبت می کردم که این فرد در مقطعی معاون امور بین الملل شورای عالی امنیت ملی کشور بود و حرف های او را در مذاکره می گفتم؛ این شخص از همان باند مهدی هاشمی است.
مصلحی با اشاره به مصداق هایی از جریان نفوذ در حوزه و دانشگاه عنوان کرد: مثال این موضوع سروش است دشمن روی او کار کرد و اکنون در جبهه طرق مقابل است.
وزیر سابق اطلاعات با بیان اینکه دشمن می خواهد ایران را همانند لیبی کند، گفت: در نفوذ جریانی مهم است که مردم، نخبگان و مسئولان را دچار اشتباهات محاسباتی کند؛ تهدید، وعده دروغ، مشغول کردن و خیال پردازی و ایجاد غفلت در واقع راه های برای ایجاد اشتباهات محاسباتی است.
وی با بیان اینکه دستگاه اطلاعاتی ایران در جایگاه بالایی قرار داد، تصریح کرد: در قضیه زم فرانسوی ها ماندند که چه اتفاقی افتاده و این بزرگترین شکست برای فرانسه به شمار می رود که این از نفوذ در دستگاه استکبار غرب به دست آمده است.

        * برجام، جرئی از برنامه طراحی شده دشمن برای از بین بردن انقلاب
      
مصلحی در تشریح شش برنامه دشمن خاطرنشان کرد: چهار سال پیش سه دستگاه های اطلاعاتی امریکا، انگلیس و اسرائیل نشستند و طرحی انجام دادند که برای از بین بردن انقلاب اسلامی شش کار انجام دهند، که قضایای برجام هم جزء این برنامه هاست.
وی افزود: این برنامه این بود که آمریکا از برجام خارج شود و فرقی نمی کرد ترامپ باشد یا اوباما؛ برنامه های دوم تا ششم شامل افزایش قیمت دلار، ایجاد نارضایتی عمومی، ایجاد تورم زیاد، جلوگیری از بازگشت ایران به قضیه هسته ای و ایجاد چالش برای کل نظام بود.

        * برخی با دستگیری زم به دست و پا افتاده اند
      
وزیر اطلاعات دولت دهم با بیان اینکه نباید کشور دو قطبی شود، گفت: دستگیری روح الله زم حقایقی را آشکار ساخت که پس از آن برخی به دست و پا افتادند.
وی با بیان اینکه برخی آقایان در شش ماه اول سال انقلابی حرف می زنند اما بعد دنبال حرف های دیگری می روند، گفت: در زمانی که وزیر بودم حرف غنی سازی بیست درصد و فقط برای درمان سرطان بود، در آن زمان آن چه ذخیره داشتیم رو به اتمام بود که اعلام کردیم که هر کشوری می تواند به ما کمک کند، در حالی که فقط فرانسه می توانست کمک کند همکاری نکرد‌.
جانشین دفتر عقیدتی سیاسی فرماندهی کل قوا در پایان گفت: مصطفی احمدی روشن روزی به دفتر من آمد و گفت مشکل بیست درصد غنی سازی را حل کردیم و اعلام کرد با درس هایی که از شهید شهریاری داشتم با ۱۰ تا دانشجو مشکل را حل کردیم؛ این دانشجویان اکنون در بدترین وضعیت هستند.
انتهای پیام/
