
# Υπ. Ενέργειας: Δεν υπήρχε πρόθεση να αρχίσουν πρώτα γεωτρήσεις από το 7

Published at: **2019-11-05T16:48:00+00:00**

Author: **SigmaLive**

Original: [SIGMALIVE](https://www.sigmalive.com/news/energia/595867/yp-energeias-den-ypirxe-prothesi-na-arxisoun-prota-geotriseis-apo-to-7)

Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7, δήλωσε ο Υπουργός Ενέργειας Γιώργος Λακκοτρύπης, σημειώνοντας ότι οι εταιρείες αποφασίζουν να αρχίσουν από τους πιο ενδιαφέροντες και ώριμους στόχους. Απαντώντας σε δημοσιεύματα για υπαναχώρηση της κοινοπραξίας Eni – Total από το τεμάχιο 7 της κυπριακής Αποκλειστικής Οικονομικής Ζώνης (ΑΟΖ) κατά τη διάρκεια της ομιλίας του στο 15ο Συνέδριο του Economist, ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα, και οι εταιρείες θα αρχίσουν από τους πιο ενδιαφέροντες και ώριμους στόχους που εντοπίζουν. Πρόσθεσε ότι μεταξύ της αδειοδότησης και της πρώτης γεώτρησης μεσολαβούν συνήθως 1,5 με 2 χρόνια. Ανέφερε επίσης ότι οι αποφάσεις για τους πιο ενδιαφέροντες στόχους έχουν βασιστεί και στην ανακάλυψη του «Γλαύκου», στο τεμάχιο 10. Δεν υπήρχε, πρόσθεσε, καμιά πρόθεση να αρχίσουν οι γεωτρήσεις από το τεμάχιο 7.   Για το κοίτασμα «Γλαύκος» στο τεμάχιο 10 είπε ότι είναι μια από τις μεγαλύτερες ανακαλύψεις για το 2019 με 5-8 τρισ. κυβικά πόδια φυσικού αερίου και  η μεγαλύτερη που είχαμε μέχρι σήμερα στην ΑΟΖ. Αναφορικά με την εκμετάλλευση του κοιτάσματος «Αφροδίτη», στο τεμάχιο 12 είπε ότι το Υπουργείου βρίσκεται στα τελικά στάδια μιας συμφωνίας για το σχέδιο ανάπτυξης και παραγωγής, με την εκμετάλλευση της διαθεσιμότητας των τερματικών υγροποίησης στο Ίντκου της Αιγύπτου κάτι που αποτελεί ένα ουσιαστικό πρώτο βήμα για τον διάδρομο φυσικού αερίου της Α. Μεσογείου. Ανέφερε ότι ένας από τους ρόλους του East Med Gas Forum που δημιουργήθηκε στην Αίγυπτο με τη συμμετοχή 7 χωρών της περιοχής, συμπεριλαμβανομένης και της Κύπρου, είναι να εντοπίσει ποιες από τις υφιστάμενες υποδομές μπορούν να αξιοποιηθούν και για να γίνεις συζήτηση πως αξιοποιούνται μελλοντικές ανακαλύψεις, είτε αυτές αφορούν ένα τερματικό LNG στην Κύπρο, είτε τον αγωγό EastMed είτε και πλωτές μονάδες υγροποίησης. «Το αμέσως επόμενο διάστημα αναμένουμε ολοκλήρωση αυτών των εργασιών για να μπορέσει για πρώτη φορά η Κύπρος να γίνει παραγωγός φυσικού αερίου», είπε. Πρόσθεσε ότι το αμέσως επόμενο διάστημα αναμένεται ένα εκτενές γεωτρητικό πρόγραμμα από όλες τις εταιρείες μεταξύ τέλος του έτους και αρχές τους επομένου, και αναμένεται να δουν πότε ακριβώς. Αναφορικά με τις ανανεώσιμες πηγές ενέργειας (ΑΠΕ) ο κ. Λακκοτρύπης είπε ότι το Υπουργείο έχει τρέξει αρκετά προγράμματα που του επιτρέπουν για το 2020 να έχει εγκατεστημένη ισχύ περίπου 20% στην ηλεκτροπαραγωγή, πάνω από τους στόχους που έχει θέσει ΕΕ. Για το υπόλοιπο 80% της ηλεκτροπαραγωγής, πρόσθεσε, γίνεται προσπάθεια για έλευση φυσικού αερίου στο νησί που είναι μια πιο καθαρή μορφή άνθρακα, ώστε να λειτουργήσει ως μεταβατικό καύσιμο σε ένα μέλλον με ΑΠΕ. Κατά τη διάρκεια της συζήτησης τόνισε ότι η βασική πρόκληση για τις ΑΠΕ δεν είναι η τεχνολογία, η οποία υπάρχει ήδη, αλλά το κόστος και πως διασφαλίζεις τη μετάβαση στις ΑΠΕ χωρίς το κόστος να αυξηθεί σημαντικά. Η ExxonMobil προσβλέπει σε επιβεβαιωτική γεώτρηση για τον «Γλαύκο» αυτό το χρόνο O Αντιπρόεδρος της ExxonMobil για της Ευρώπη, Ρωσία, Κασπία, Μέση Ανατολή και Βόρεια Αφρική Ντον Μπάγκλεϊ αναφέρθηκε στο πρόγραμμα της εταιρείας και στην πρόσφατη αύξηση της δραστηριοποίησής της στην Ανατολική Μεσόγειο τόσο στην Κύπρο, όσο και με νέες αδειοδοτήσεις στην Κρήτη και στην Αίγυπτο. Για την Κύπρο είπε ότι η ανακάλυψη στο κοίτασμα «Γλαύκος» είναι ιδιαίτερα σημαντική και ότι η εταιρεία προσβλέπει σε επιβεβαιωτική γεώτρηση αυτό το χρόνο ώστε να τη βοηθήσει να λάβει την απόφαση για την εμπορικοποίησή του. Ο Αντιπρόεδρος της Total για τη Βόρεια Αφρική και τη Μέση Ανατολή Ηλίας Κασής αναφέρθηκε στην αύξηση στη ζήτηση υγροποιημένου φυσικού αερίου LNG, αναφέροντας ότι υπάρχει περιθώριο για νέα έργα, καθώς και στη διαφαινόμενη σημαντική άνοδο των ΑΠΕ στην παγκόσμια αγορά. Το όραμα της εταιρείας είπε, αφορά την παροχή καθαρής και αξιόπιστης ενέργειας. Για την Κύπρο ανέφερε ότι η χώρα βρίσκεται στο σταυροδρόμι Μέσης Ανατολής και Ευρώπης, γίνεται χρήση  της νέα τεχνολογίας των γεωτρήσεων, υπάρχουν δυνατότητες ανάπτυξης LNG, μεγάλων έργων και επιπλέον γεωτρήσεων. Ο εκτελεστικός αντιπρόεδρος γεωτρήσεων της Eni S.p.A. Άλντο Ναπολιτάνο αναφέρθηκε στο ρόλο της εταιρείας στην ανάπτυξη του φυσικού αερίου στην Ανατολική Μεσόγειο με εξαιρετικά αποτελέσματα αλλά και στην ικανότητα της εταιρείας για ταχεία εμπορικοποίηση του φυσικού αερίου. Στην Κύπρο ανέφερε, η εταιρεία έχει ενεργό παρουσία ως διαχειριστής σε πέντε τεμάχια και με συμμετοχή σε άλλα δύο τεμάχια όπου διαχειριστής είναι η Total. Όπως είπε η εταιρεία συμμετέχει σε γεωτρήσεις στο νησί από τα πρώτα στάδια και έχει προχωρήσει σε τρεις γεωτρήσεις ως διαχειριστής και σε άλλη μια όπου ο διαχειριστής ήταν η Total με ανακάλυψη φυσικού αερίου. Εξέφρασε τη δέσμευση της εταιρείας για ανάπτυξη νέων πηγών ενέργειας στην Κύπρο και προς αυτή την κατεύθυνση είπε θα συνεχίσουν την δραστηριότητά τους με την κοινοπραξία τους το επόμενο έτος. Στο συνέδριο ο Πρόεδρος της Ελληνικής Διαχειριστικής Εταιρείας Υδρογονανθράκων Γιάννης Μπασιάς αλλά και ο τέως Υπουργός περιβάλλοντος και Ενέργειας της Ελλάδας Γιάννης Μανιάτης αναφέρθηκαν στις προοπτικές που διανοίγονται στον τομέα των υδρογονανθράκων στην Ελλάδα, ιδιαίτερα μετά την πρόσφατη κύρωση από τη Βουλή των Ελλήνων, τεσσάρων συμφωνιών που αφορούν στα κοιτάσματα νότια και νοτιοδυτικά της Κρήτης. Ο κ. Μανιάτης αναφέρθηκε και στους αγωγούς διέλευσης φυσικού αερίου που έχουν αναπτυχθεί στην Ελλάδα τα τελευταία χρόνια που αναβαθμίζουν τη θέση της χώρας αλλά και στις προοπτικές του αγωγού EastMed ο οποίος, όπως είπε, θεωρείται τεχνικά ρεαλιστικός, οικονομικά εφικτός και ανταγωνιστικός.\ Πηγή: ΚΥΠΕ 
