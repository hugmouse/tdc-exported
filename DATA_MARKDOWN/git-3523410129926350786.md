
# 
        ترجمه رمان «تیتوس گرون» منتشر شد
      

Published at: **2019-11-03T12:48:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637755/%D8%AA%D8%B1%D8%AC%D9%85%D9%87-%D8%B1%D9%85%D8%A7%D9%86-%D8%AA%DB%8C%D8%AA%D9%88%D8%B3-%DA%AF%D8%B1%D9%88%D9%86-%D9%85%D9%86%D8%AA%D8%B4%D8%B1-%D8%B4%D8%AF)

به گزارش بولتن نیوز، رمان «تیتوس گرون» نوشته مروین پیک به‌تازگی با ترجمه سید مهیار فروتن‌فر توسط انتشارات کتابسرای تندیس منتشر و راهی بازار نشر شده است.
تیتوس گرون معروف‌ترین اثر مروین پیک، نویسنده بریتانیایی و نخستین کتاب از مجموعه گوتیک گورمنگاست است که برای اولین‌بار در سال ۱۹۴۶ میلادی به چاپ رسید. فضای تیره و تار در عین‌حال طنزآلود این‌داستان یادآور آثار تیم برتون کارگردان آمریکایی است؛ آثاری مانند ادوارد دست قیچی و کابوس قبل از کریسمس؛ با این تفاوت که در گورمنگاست، آن‌چه به تخیل خواننده تلنگر می زند نه موجودات و وقایع ماوراء الطبیعه، بلکه توصیفات بدیع و اغراق آمیز و شاعرانه از امور این جهانی و اغلب پیش پا افتاده است.
در سال ۲۰۰۰ میلادی سریالی بر اساس دو قسمت اول این مجموعه، با بازی کریستوفر لی هنرپیشه بریتانیایی، ساخته شد و روی آنتن رفت.
داستان این‌مجموعه از این‌قرار است که قرن‌هاست گورمنگاست قلعه‌ای سترگ به‌وسعت کلان‌ترین کلان‌شهرها منزلگاه و مسند حکمرانی خاندان اشرافی گرون است و جایگاه برپایی آدام و رسوم مقدس و نامیرا و نامتعارف‌شان؛ از مراسم دوسالانه حک‌کردن شکل ماه نیمه پشت قفسه زرادخانه با خنجری آیینی گرفته تا لگدمال کردن سفره صبحانه خورده نشده است.
در ادامه داستان، همزمان با به دنیا آمدن جدیدترین عضو خاندان و هفتادوهفتمین لرد گورمنگاست به اسم تیتوس، نمایشی به‌غایت غریب‌تر و از بد روزگار، شوم‌تر به‌روی صحنه سایه‌پوش قلعه می‌رود: استیرپایک، شاگردآشپزی جوان و جاه‌طلب که از بیگاری در مطبخ معظم به تنگ آمده و تاب تحمل زندگی زیر سایه سهمگین سلطان میگسار مطبخ، سرآشپز کوه پیکر و کج رفتار قلعه‌، سوئلتر را از کف داده است، عزم و جزم می‌کند تا به هر قیمت از آن دوزخ زمینی بگریزد و با چنگ‌زدن به هر دستاویز ممکن راهش را به سمت ستیغ سلسله مراتب سازمانی آن سامان باز کند؛ خواه این دستاویز سنگی بیرون زده از دیوار باشد، خواه باز کردن باب آشنایی با پزشک خیر خواه و خل وضع خاندان، دکتر پرون اسکوالر و خواهرش .....
این‌کتاب با ۷۶۰ صفحه و قیمت ۹۹ هزار و ۵۰۰ تومان منتشر شده است.
