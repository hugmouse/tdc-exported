
# സുനിലിന്റെ സംശയം വെറുതെയായില്ല; മരം കടപുഴകി, വൻ അപകടം ഒഴിവായതിങ്ങനെ

Published at: **2019-11-01T12:02:00+00:00**

Author: **മനോരമ ലേഖകൻ**

Original: [ManoramaOnline](https://localnews.manoramaonline.com//kottayam/local-news/2019/11/01/kottayam-sunil-take-photo-before-falling-tree.html)

കൂരോപ്പട ∙ മരം ഒടിഞ്ഞു വീഴാൻ സാധ്യതയുണ്ടെന്ന മരം വെട്ടുകാരന്റെ സംശയം വെറുതെ ആയില്ല. ഒടിഞ്ഞു വീഴാൻ ഒരുങ്ങുന്ന മരത്തിന്റെ പടം എടുത്തു പഞ്ചായത്ത് അംഗത്തിനു വാട്സാപ്പിൽ അയച്ചു കൊടുക്കുകയും വൈദ്യുതി വകുപ്പിൽ അറിയിച്ചു വൈദ്യുതി ലൈൻ ഓഫ് ആക്കുകയും ചെയ്തതിനു തൊട്ടു പിന്നാലെ മരം കടപുഴകി വീണു.  ഇന്നലെ വൈകിട്ട് 6 മണിയോടെ പാമ്പാടി–കൂരോപ്പട റൂട്ടിൽ പുളിമൂട് ജംക്‌ഷനിലായിരുന്നു സംഭവം.
മരം വെട്ടു തൊഴിലാളി ആയ കോത്തല അരുണപ്പാറ സുനിലിനാണ് മരം കടപുഴകാനുള്ള സാധ്യത ബൈക്കിൽ യാത്ര ചെയ്യുന്നതിനിടെ മനസ്സിലായത്.ബൈക്ക് നിർത്തി ഉടൻ തന്നെ മരത്തിന്റെ പടം എടുത്തു അയച്ചു നൽകി പഞ്ചായത്ത് അംഗം കുഞ്ഞ് പുതുശേരിയെ വിവരം അറിയിച്ചു. ഈ സമയത്ത് മരത്തിനു ചുവട്ടിലെ ബസ് കാത്തിരിപ്പു കേന്ദ്രത്തിലും യാത്രക്കാർ നിന്നിരുന്നു.സുനിൽ വിളിച്ച ഉടൻ പഞ്ചായത്ത് അംഗം ഇലക്ട്രിസിറ്റി ഓഫിസിൽ അറിയിച്ചതിനെ തുടർന്നു വൈദ്യുതി ഓഫ് ചെയ്തു.
നാട്ടുകാർക്കു മുന്നറിയിപ്പു നൽകുന്നതിനെ തൊട്ടു പിന്നാലെ 11 കെവി വൈദ്യുതി ലൈനുകളും വൈദ്യുതി പോസ്റ്റും തകർന്നു മരം കടപുഴകി വീഴുകയായിരുന്നു.റോഡിൽ നിന്ന സുനിൽ വാഹനങ്ങൾ തടഞ്ഞു നിർത്തിയും അപകട സാധ്യത ഒഴിവാക്കി.അവസരോചിതമായ ഇടപെടലിൽ വൻ അപകടമാണ് ഒഴിവായത്. സംഭവത്തെ തുടർന്നു റൂട്ടിൽ ഗതാഗതം തടസ്സപ്പെട്ടു. പാമ്പാടിയിൽ നിന്നു അഗ്നിശമന സേനയെത്തി മരം മുറിച്ചു നീക്കി.
