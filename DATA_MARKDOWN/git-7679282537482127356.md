
# उन्नाव: करंट की चपेट में आने से लाइनमैन की मौत, परिजनों ने किया चक्काजाम

Published at: **2019-11-02T14:51:06+00:00**

Author: **प्रमुख संवाददाता,उन्नाव**

Original: [https://www.livehindustan.com](https://www.livehindustan.com/uttar-pradesh/story-lineman-dies-due-to-current-shock-family-block-roda-in-unnao-2828777.html)

यूपी के उन्नाव में मौरावां थाना क्षेत्र के ईदाखेड़ा गांव में शनिवार की सुबह बिजली के खंभे पर चढ़कर लाइन सही कर रहा लाइनमैन के करंट की चपेट में आने से मौत हो गई। आक्रोशित परिजन व ग्रामीणों ने बिजली कर्मियों पर लापरवाही का आरोप लगाते हुए मौरावां हिलौली बछरावां मार्ग जाम कर दिया। पुलिस ने समझाने की कोशिश की तो जाम लगाए लोगों का कहना था कि डीएम व एसपी के अलावा बिजली विभाग के अधिकारियों को मौके पर बुलाए और मुआवजा दिलवाया जाए। 
मांग पर अड़े लोगों को देख कई थानों की फोर्स मौके पर बुला ली गई है। मगर परिजन व ग्रामीण अभी जाम लगाए हुए हैं। मौरावां थाना क्षेत्र के कटरा चेतराय गांव के रहने वाले कल्लू का तैंतीस वर्षीय बेटा जगनंदन हिलौली पॉवर हाउस में संविदा लाइनमैन के पद पर कार्यरत है। शनिवार की सुबह ईदाखेड़ा गांव के पास बिजली लाइन को सही करने के लिए शट डाउन लिया और खंभे पर चढ़ कर लाइन जोड़ रहा था। 
इसी दरम्यान लाइन में रिवर्स करंट दौड़ने लगा और लाइनमैन करंट की चपेट में आकर झुलसने के बाद खंभे से नीचे गिर गया। लाइन मैन को जब तक ग्रामीण अस्पताल ले जाते, तब तक उसकी मौत हो गई। जानकारी पर पहुंचे परिजनों व ग्रामीणों ने आरोप लगाया कि शट डाउन के बाद सब स्टेशन पर बिजली कर्मियों की लापरवाही से लाइन चालू कर दी गई। 
जिससे उसकी मौत हो गई। आक्रोशित परिजनों ने बिजली विभाग की लापरवाही बताते हुए मौरावां हिलौली बछरावां मार्ग जाम कर दिया और मौके पर डीएम व एसपी तथा बिजली विभाग के अधिकारियों को बुलाने की मांग पर अड़े रहे। जाम की सूचना पर पहुंचे मौरावां इंस्पेक्टर अनिल सिंह ने परिजनों को समझाने की कोशिश की। मगर परिजनों ने मुआवजे की मांग उठाते हुए अधिकारियों को मौके पर आने की बात कही। मामला बढ़ता देख अन्य थानों का फोर्स भी मौके पर पहुंच गया है।
