
# Το έργο και οι σκοποί της Διεθνούς Ένωσης Αστυνομικών

Published at: **2019-11-07T17:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425314/to-ergo-kai-oi-skopoi-ths-diethnoys-enwshs-astynomikwn)


        Για το έργο, τους σκοπούς και τις αρχές που υπηρετεί η Διεθνής Ένωση Αστυνομικών, ενημέρωσαν χθες, σε συνέντευξη Tύπου που παραχώρησαν, τα μέλη της Διοίκησης του τοπικού παραρτήματος Δωδεκανήσου.
      
Πρόκειται για έναν ανεξάρτητο οργανισμό που αποτελείται από αστυνομικούς απ’ όλο τον κόσμο, είτε είναι εν ενεργεία είτε σε σύνταξη. Όπως ανέφερε ο πρόεδρος του τοπικού παραρτήματος, κ. Στέλιος Βιτζηλαίος, η Ένωση δεν κάνει διακρίσεις σε βαθμό, φύλο, θρησκεία, εθνικότητα, φυλή και δεν έχει πολιτικές ή συνδικαλιστικές επιδιώξεις.
Σκοπός της είναι να δημιουργήσει δεσμούς φιλίας και η προώθηση της διεθνούς συνεργασίας μεταξύ των αστυνομικών όλου του κόσμου. Μάλιστα, αριθμεί περισσότερα από 400 χιλιάδες μέλη σε 66 χώρες του κόσμου. Επίσης, η Ένωση είναι σύμβουλος στο οικονομικό και κοινωνικό συμβούλιο του ΟΗΕ και του Συμβουλίου της Ευρώπης.
Ιδρυτής της ήταν ένας άγγλος αστυνομικός ο οποίος μετά τον πόλεμο, τον Γενάρη του 1950, είχε τη σκέψη να τη δημιουργήσει θέλοντας να αναπτύξει έτσι δεσμούς φιλίας και επικοινωνίας μεταξύ όχι μόνο των αστυνομικών της χώρας του αλλά και σε διεθνές επίπεδο. Στη συνέχεια, μέσα από συναντήσεις και παγκόσμια συνέδρια, διευρύνθηκε η Ένωση και άρχισαν να προσαρτώνται καινούργια μέλη και εθνικά τμήματα. Η χώρα μας προσαρτήθηκε στην Ένωση στο συνέδριο της Βαρκελώνης το 1965.
Όπως τόνισε ο Πρόεδρος του τοπικού παραρτήματος, οι θεμελιώδεις αρχές που διέπουν την IPA (International Police Association) είναι η φιλία, η ενότητα, η φιλοξενία, η αλληλεγγύη, ο εθελοντισμός, ο ανθρωπισμός και η παγκοσμιότητα και η φιλανθρωπία. Το αντικείμενο και ο σκοπός της είναι κοινωνικός και πολιτιστικός, μέσα από εκδηλώσεις και διάφορες φιλανθρωπικές δράσεις που έχουν ως στόχο τη βοήθεια προς τα χαμηλότερα στρώματα της κοινωνίας και την προβολή της Αστυνομίας, ενώ είναι και η «γέφυρα» του πολίτη με την κοινωνία.
Η Ένωση επιδιώκει δημιουργία πνεύματος αλληλεγγύης, φιλίας και αδελφοσύνης μεταξύ των αστυνομικών, τόσο σε εθνικό όσο και σε διεθνές επίπεδο και στο πλαίσιο αυτό γίνεται ανταλλαγή απόψεων και μελών σε διάφορα συνέδρια με σκοπό την αστυνομική συνεργασία. Μάλιστα, υπάρχει ένα κέντρο εκπαίδευσης στο ανάκτορο Gimborn στη Γερμανία όπου κάθε χρόνο διοργανώνονται εκεί σεμινάρια με πάρα πολλά αντικείμενα όπως η τρομοκρατία, η αθλητική βία, η παιδεραστία, η πορνεία, η διακίνηση ανθρώπων, τα ναρκωτικά. Εκεί, αστυνομικοί απ’ όλο τον κόσμο μαζεύονται, με επιδοτούμενο το σεμινάριο από το Gimborn, ανταλλάσσουν απόψεις και προσπαθούν να βρουν λύσεις για την αντιμετώπιση της εγκληματικότητας που μαστίζει τον κόσμο.
Σε τοπικό επίπεδο η Διοίκηση είναι καινούργια μιας και συγκροτήθηκε το 2016 αφού η θητεία είναι τριετής. Όσον αφορά στις δραστηριότητές τους, με τις δυνατότητες που έχουν, πέρυσι τέτοια εποχή έφεραν εδώ τους Βετεράνους του Ολυμπιακού και τα χρήματα που συγκεντρώθηκαν τα διέθεσαν στο Save an Angel για τα παιδιά με καρκίνο.
Πρόσφατα επισκέφθηκαν τη Χάλκη, που έχει 20 μαθητές στο σχολείο, και δώρισαν στα παιδιά αθλητικό υλικό, μία βιντεοκάμερα, ένα tablet και σχολικά είδη. Επειδή πρόκειται για παγκόσμιο οργανισμό μη κερδοσκοπικού χαρακτήρα, οι δραστηριότητές τους βασίζονται σε χορηγίες ενώ ο κ. Βιτζηλαίος δεν παρέλειψε να τονίσει και τη μεγάλη ανταπόκριση που υπάρχει από τους επιχειρηματίες της Ρόδου για τις δράσεις τους που αφορούν σε ευπαθείς ομάδες.
Στο μέλλον σκοπεύουν να κάνουν και άλλες δράσεις με σκοπό να προσεγγίσουν την κοινωνία αλλά και να βοηθήσουν κάποιες ευάλωτες ομάδες του πληθυσμέ και να δείξουν στον κόσμο ότι, εκτός από αστυνομικοί, είναι και πολίτες αφού είναι και οι ίδιοι μέλη της κοινωνίας, τόνισε ο κ. Βιτζηλαίος. Σημειώνεται ότι το τοπικό παράρτημα αριθμεί περί τα 200 μέλη, τα περισσότερα από τα οποία είναι εν ενεργεία αστυνομικοί.
Σε εθνικό επίπεδο, εκτός από το συνέδριο, θα γίνει μία φιλική συνάντηση στην Καστοριά στα τέλη Νοεμβρίου, στην οποία θα συμμετάσχουν οι τοπικές διοικήσεις αλλά μπορούν να πάρουν μέρος και ξένες αποστολές.
Τη Διοίκηση του τοπικού παραρτήματος απαρτίζουν οι εξής: Στέλιος Βιτζηλαίος (Πρόεδρος), Μιχάλης Μανιαδάκης (Αντιπρόεδρος), Παναγιώτης Σεραφίδης (Ταμίας), Αθανασία Πεχλεβανίδου (Γραμματέας), Κωνσταντίνος Σαρρής (Μέλος). Πηνελόπη Ευθυμίου (Αναπληρώτρια Γραμματέας), Σταύρος Μπελενιώτης (Β’ Αντιπρόεδρος), Βασίλειος Δοξάκης (Υπεύθυνος Δημοσίων Σχέσεων) και Εμμανουήλ Αντωνάκης (Μέλος).
