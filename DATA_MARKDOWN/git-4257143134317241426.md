
# Kevés pozitív folyamatban reménykedhet az EU gazdasága

Published at: **2019-11-07T13:38:00+00:00**

Author: **Infostart / MTI**

Original: [infostart](https://infostart.hu/gazdasag/2019/11/07/keves-pozitiv-folyamatban-remenykedhet-az-eu-gazdasaga)

Az Európai Bizottság gazdasági és pénzügyi biztosa elmondta, a munkaerőpiacok továbbra is szilárdak, és folytatódik a munkanélküliség csökkenése is. A nagyfokú bizonytalanság elsősorban a feldolgozóipart érinti, amely strukturális átalakuláson megy keresztül. Az európai gazdaság egy elhúzódó időszak elé néz, amelyet visszafogott növekedés és alacsony infláció jellemez.
A bizonytalanság további növekedése vagy a kereskedelmi és geopolitikai feszültségek súlyosbodása visszafoghatja a gazdasági növekedést, akárcsak az, ha az eddig megtett intézkedések gyengébb hatása miatt a kínai gazdaság a vártnál markánsabban lassulna. Az Európához közelebb álló tényezők közül a kiemelendő kockázatok közé sorolta a rendezetlen Brexit, valamint a feldolgozóipari termelés gyengülésének a többi ágazatra gyakorolt hatásának lehetőségét.
Ami a felfelé mutató kockázatokat illeti, a kereskedelmi feszültségek enyhülése, az erőteljesebb kínai növekedés és a geopolitikai feszültségek csökkenése támogatná a növekedést. Összességében azonban a kockázatok mérlege továbbra is határozottan lefelé mutat - szögezte le.
Az unió egészében a bruttó hazai termék (GDP) 2019-ben, 2020-ban és 2021-ben várhatóan 1,4 százalékkal nő. A 2020-ra vonatkozó előrejelzést tehát lefelé módosították a nyáron prognosztizált 1,6 százalékról - közölte az uniós biztos.
Az euróövezet bruttó hazai terméke (GDP) 2019-ben várhatóan 1,1 százalékkal, 2020-ban és 2021-ben pedig 1,2 százalékkal bővül. A júliusban közzétett nyári gazdasági előrejelzéshez viszonyítva 2019-ben 1,2 százalékhoz képest 0,1 százalékponttal, 2020-ban pedig 1,4 százalékhoz képest 0,2 százalékponttal alacsonyabb növekedés várható - mondta Moscovici.
A jelentés szerint a politikai bizonytalanság visszafogta a beruházásokat, a gyártást és a nemzetközi kereskedelmet. Mivel a globális GDP növekedési üteme várhatóan továbbra is alacsony marad, az európai növekedés a belföldi irányultságú ágazatok erejétől függ. Noha a gazdasági növekedés minden bizonnyal az összes tagállamban folytatódni fog, annak belső hajtóerői önmagukban valószínűleg nem lesznek elegendőek az ütem fenntartásához.
Kiemelték, hogy a munkahelyteremtés az egész unióban ellenállóképesnek bizonyult, a foglalkoztatás kiugróan magas szintet ért el, az EU-n belüli munkanélküliség pedig az évezred eleje óta a legalacsonyabb szinten van. Noha a munkahelyteremtés valószínűleg lassul, az euróövezeten belüli munkanélküliségi ráta várhatóan tovább, az idei 7,6 százalékról 2020-ban 7,4 százalékra, 2021-ben pedig 7,3 százalékra csökken. Az előrejelzés szerint az EU-n belüli munkanélküliségi ráta is csökkeni fog az idei 6,3 százalékról, és 2020-ban és 2021-ben 6,2 százalékon stabilizálódik majd.
Az előrejelzés szerint az EU-n belül idén és a következő évben 1,5 százalékos, 2021-ben pedig 1,7 százalékos lesz az infláció. Az euróövezeten belüli infláció az idén csökkent, mivel visszaestek az energiaárak, valamint a cégek nem hárították át a magasabb bérekkel járó költségeket a fogyasztókra. Az euróövezeti infláció 2019-ben és 2020-ban várhatóan 1,2 százalék lesz, 2021-ben pedig 1,3 százalékra emelkedik.
Az államadósság szintjét tekintve elmondták, az unión belüli összesített hiány várhatóan a GDP 0,7 százalékának megfelelő 2018-as szintről, idén 0,9 százalékra, 2020-ban 1,1 százalékra, 2021-ben pedig 1,2 százalékra fog emelkedni.
Az alacsonyabb GDP-növekedés ellenére az euróövezet összesített GDP-arányos államadóssága várhatóan az egymást követő ötödik évben is tovább csökken, idén 86,4 százalékra, 2020-ban 85,1 százalékra, 2021-ben pedig 84,1 százalékra. Ugyanezek a tényezők érvényesülnek az EU egészének viszonylatában is, ahol a GDP-arányos államadósság várhatóan idén 80,6 százalékra, 2020-ban 79,4 százalékra, 2021-ben pedig 78,4 százalékra csökken.

        Nyitókép: Pixabay
      
