
# Като Моци или как Кайл Уокър сложи вратарските ръкавици

Published at: **2019-11-07T11:58:00+00:00**

Author: ****

Original: [bTV Новините](https://btvnovinite.bg/sport/kato-moci-ili-kak-kajl-uokar-slozhi-vratarskite-rakavici.html)

Кайл Уокър от "Манчестър Сити" безспорно е една от звездите на вечерта в Шампионска лига. Наложи се защитникът да се "преквалифицира" много бързо, след като неговият тим остана без вратар. Без да се колебае 29-годишният англичанин нахлузи ръкавиците и... спря дъха на всички с добрите си намеси срещу "Аталанта".
След като на почивката между полувремената мениджърът на "гражданите" Хосеп Гуардиола реши да направи вратарска смяна заради контузията Едерсон и да пусне Клаудио Браво, той трябваше да действа бързо, когато последният си изкара червен картон в 81-ата минута.
Така Уокър застана под рамката на вратата и... наистина впечатли. Наложи се да се намесва по-сериозно само веднъж - при един ъглов удар. Но пък беше стабилен и не допусна попадение във вратата си.
"Точно като Моци", както се чу многократно след това.
През 2014 г. Козмин Моци влезе в същата роля, но при доста по-напечени обстоятелства. Румънецът трябваше да стане бързо вратар след втория жълт картон на Ренан в мача срещу "Стяуа" Букурещ. В крайна сметка срещата завърши с изпълнение на дузпи, а защитникът отрази 2 от тях. Каква беше цената? "Лудогорец" влезе в групите на Шампионската лига!
Дани Алвес от "Пари Сен Жермен" също застана под рамката на вратата през 2018 г. в среща от осминафиналите на турнира за Купата на Франция срещу "Сошо", след като титулярният страж Кевин Трап беше изгорен.
Джон Тери също има такъв период в кариерата си. Ако се питате как Петр Чех нахлузи емблематичната си каска, то ще ви върнем през 2006 г. Тогава, като вратар на "Челси", чехът получи травма в главата в мача срещу "Рединг". Карло Кудичини също се контузи и Тери трябваше да спасява ситуацията. Той беше подложен на обстрел, но не допусна гол.
Хари Кейн обича да казва, че в негово лице футболът е загубил вратар, но е спечелил нападател. Но не изглеждаше точно така през 2014 г., когато му се наложи да спасява тима си в последните минути срещу "Астерас" Триполи. Юго Лорис беше изгонен с червен картон, а нападателят на "Тотнъм", който беше вкарал 3 гола преди това, допусна доста комично попадение.
Ян Колер от "Борусия" Дортмунд пък застана на врата през 66-ата минута през 2001 г. срещу "Байерн", след втори жълт картон на Йенс Леман. И се справя толкова добре, че печели приза за вратар на кръга на изданието "Кикер".
