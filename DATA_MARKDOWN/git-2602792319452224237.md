
# В Україну з січня по вересень імпортовано агропродукції на 4,2 млрд грн

Published at: **2019-11-01T08:00:00+00:00**

Author: ****

Original: [Инфоиндустрия](https://infoindustria.com.ua/v-ukra%d1%97nu-z-sichnya-po-veresen-importovano-na-42-mlrd-agroprodukczi%d1%97/)


        За даними Державної служби статистики, у січні-вересні 2019 року в Україну було ввезено агропродукції майже на 4,2 млрд дол. США. Це на 0,3 млрд дол. США (+7,7%) більше, ніж за 9 місяців минулого року, поінформував заступник директора Національного наукового центру «Інститут аграрної економіки», член-кореспондент НААН Микола Пугачов.
      
За його словами, основними постачальниками агропродовольчої продукції до України виступають держави Європейського Союзу. Обсяги імпортних поставок з цього регіону склали 2192 млн дол. США, тобто більше половини закупівель.
У країнах Азії наша держава закупила харчів на 714 млн дол. США (17,0%), а у країнах Латинської Америки – на суму 337 млн дол. США (8,0%).
Поставки з цих трьох регіонів покривають більш ніж 4/5 всього вітчизняного імпорту продукції АПК.
Традиційно серед найбільших постачальників в Україну виділяються Польща (466 млн дол. США), Німеччина (372 млн дол. США), Італія (238 млн дол. США), Туреччина (216 млн дол. США), Франція (211 млн дол. США), США (193 млн дол. США) та Нідерланди (176 млн дол. США).
Товарна структура імпорту продовольчої продукції в Україну вже кілька років поспіль залишається незмінною. При цьому зберігається тенденція до зростання вартості закупівель усіх ключових імпортованих товарів за винятком насіння олійних культур, зауважив експерт.
Значна частка закупівель зарубіжних продуктів харчування припадає на рибу та ракоподібні. В імпорті продукції цієї групи продуктів, який за 9 місяців поточного року склав 431 млн дол. США, переважає морожена риба. Її закупили на 252 млн дол. США.
Серед товарів – лідерів за обсягами закупівель – фрукти, в основному, цитрусові і банани. Їх імпорт за 9 місяців 2019 року склав 392 млн дол. США. Тютюну з початку року імпортували на 326 млн дол. США, а алкогольних напоїв – на 305 млн дол. США.
Насіння олійних, переважно соняшнику для сівби, за січень-вересень 2019 року імпортували на 270 млн дол. США. Обсяги поставок в Україну різних харчових продуктів за цей період становили 311 млн дол. США, а шоколаду та какао-бобів – 217 млн дол. США.
Сукупно ці продукти утворюють понад 53% вартості вітчизняного імпорту сільгосппродукції, підсумував Микола Пугачов.

        Інфоіндустрія
      
