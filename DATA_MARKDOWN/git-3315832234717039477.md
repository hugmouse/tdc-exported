
# Interzicerea fumatului în cafenele şi restaurante a intrat în vigoare în Austria

Published at: **2019-11-01T12:14:56+00:00**

Author: **Jurnal.md**

Original: [Jurnal.md](http://jurnal.md/ro/news/ce339b6fa0f90832/interzicerea-fumatului-in-cafenele-si-restaurante-a-intrat-in-vigoare-in-austria.html?utm_source=RSS&utm_medium=RSS&utm_campaign=RSS)


        Fumătorii din Austria nu-şi mai pot aprinde o ţigară în cafenelele şi restaurantele din ţară, ai căror patroni sunt obligaţi să interzică, începând de vineri, utilizarea ţigărilor, în conformitate cu o legislaţie antifumat introdusă după dezbateri îndelungate, care au durat mai mulţi ani, relatează AFP.
      
Austria este una dintre ultimele ţări europene care interzice fumatul în cafenele şi restaurante, în contextul în care aproape un sfert din populaţia ţării de 8,8 milioane de persoane fumează, peste media UE (18%).
Înainte ca măsura să intre în vigoare, la miezul nopţii, mai multe baruri din Viena au organizat diverse evenimente pentru ''ultimul fum'', unele ajungând chiar până acolo încât să ofere gratuit ţigări.
În iulie, Parlamentul a decis să pună capăt în cele din urmă acestei excepţii în Europa, adoptând o lege antifumat restrictivă. Până la această decizie, consumul de tutun rămânea posibil în Austria în locaţii înzestrate cu spaţii separate pentru fumători şi în cele cu o suprafaţă mai mică de 50 de metri pătraţi, dacă administratorii lor doreau acest lucru. Totuşi, foarte multe stabilimente au optat deja din proprie iniţiativă pentru interzicerea fumatului.
Legea pentru interzicerea totală a fumatului în restaurante şi baruri începând cu 1 noiembrie a fost aprobată de ansamblul formaţiunilor parlamentare, cu excepţia partidului de extrema dreaptă FPO. În 2015, social-democraţii şi conservatorii austrieci au adoptat o legislaţie anti-fumat în restaurante, însă acea lege a fost abrogată atunci când FPO a ajuns la putere, la sfârşitul anului 2017, în coaliţie cu partidul conservator (OVP) al cancelarului Sebastian Kurz. Această saga legislativă a cunoscut un nou avânt atunci când coaliţia dreapta - extrema dreaptă s-a dizolvat în luna mai. În absenţa coaliţiei constituite în Parlament, social-democraţii, conservatorii, liberalii şi ecologiştii au format un front comun împotriva extremei drepte şi au impus interzicerea fumatului în cafenele şi restaurante.
Lansată de Ordinul Medicilor din Austria, o petiţie antifumat a fost semnată de aproape 900.000 de persoane care au solicitat ca Austria să înceteze să fie ''scrumiera Europei''.
Un pachet de ţigări costă, în medie, 5 euro în Viena, un preţ mult mai mic în comparaţie cu majoritatea ţărilor europene, notează AFP.
Austria este singura dintre cele 35 de ţări din Organizaţia pentru Cooperare şi Dezvoltare Economică (OCDE) în care proporţia de fumători nu a scăzut din anii '70, iar ponderea fumătorilor este cea mai mare din UE.
Potrivit unui expert austriac în sănătate şi tabacologie, legea ar trebui să scadă cu 623 numărul de spitalizări începând cu prima săptămână de la intrarea în vigoare. Numărul infarcturilor ar trebui, de asemenea, să fie redus ulterior cu 15%, iar al cazurilor de inflamaţii respiratorii cu 24%.
