
# دستگیری برگزارکنندگان مهمانی هالووین در غرب تهران

Published at: **2019-11-04T14:51:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619860/%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%B1%DA%AF%D8%B2%D8%A7%D8%B1%DA%A9%D9%86%D9%86%D8%AF%DA%AF%D8%A7%D9%86-%D9%85%D9%87%D9%85%D8%A7%D9%86%DB%8C-%D9%87%D8%A7%D9%84%D9%88%D9%88%DB%8C%D9%86-%D8%AF%D8%B1-%D8%BA%D8%B1%D8%A8-%D8%AA%D9%87%D8%B1%D8%A7%D9%86)


        معاون اجتماعی فرماندهی انتظامی ویژه غرب استان تهران از دستگیری برگزار کنندگان مهمانی هالووین در شهر جدید پرند خبر داد.
      

        آفتاب‌‌نیوز :
      
سرهنگ مهدی سرپناه اظهارکرد: ماموران پلیس غرب استان تهران مدتی قبل از طریق منابع اطلاعاتی متوجه شدند که فردی قصد دارد تا در یکی از فست‌فودها و کافی‌شاپ‌های شهرستان پرند اقدام به برگزاری جشن هالووین کند و در همین راستا نیز اقدام به اعلام فراخوان و دعوت از افراد مختلف برای حضور در این مهمانی کرده و از آنان خواسته تا با ظاهر ترسناک در این مراسم حاضر شوند.
وی با بیان اینکه در تحقیقات انجام شده صحت اطلاعات مذکور به تایید رسید، گفت:‌ در همین راستا نیز ماموران پلیس با هماهنگی مقام قضایی برای دستگیری این فرد وارد عمل شده و با حضور در محل کافی شاپ این فرد را که برگزار کننده جشن بود به همراه صاحب کافی‌شاپ دستگیر و به مقر پلیس منتقل کردند.
معاون اجتماعی فرمانده انتظامی ویژه غرب استان تهران با بیان اینکه این افراد قبل از هرگونه اقدامی دستگیر شدند، گفت: این افراد قصد داشتند تا با پوشش و ظاهر ترسناک که مختص جشن هالووین است، در معابر حاضر شده و برای تفریح خود اقدام به ترساندن دیگر شهروندان کنند.
به گفته سرپناه، برگزاری هرگونه مراسم غیرمجاز که باعث ایجاد وحشت مردم شده و امنیت جامعه را به مخاطره بیاندازد خلاف بوده و از سوی پلیس با آن برخورد خواهد شد.
