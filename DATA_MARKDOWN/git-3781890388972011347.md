
# นักวิ่งร้อยโล!! ชวนวิ่งกุศล ก้าวด้วยธรรม ครั้งที่ 3

Published at: **2019-11-04T09:05:00+00:00**

Author: ****

Original: [เดลินิวส์](https://www.dailynews.co.th/sports/739956)


        นักวิ่งร้อยโล!! “แพทย์หญิง วราภรณ์” ชวนวิ่ง สลายโรคใน "ก้าวด้วยธรรม ครั้งที่ 3 เพื่อ 18 โรงพยาบาล"
      
เป็นคำถามที่หาคำตอบยากมากสำหรับในปัจจุบันนี้ กับคำถามที่ว่าเมื่อไหร่  เราจะหันมาดูแลสุขภาพตัวเองสักที และ  จะทำอย่างไรถ้าวันนี้ร่างกายออกมาเตือนแล้วว่ากำลังจะไม่ไหว?  ซึ่งคำตอบที่ได้ส่วนใหญ่ตอบว่ายังไม่มีเวลา แต่คงไม่ใช่คำตอบของ “แพทย์หญิง วราภรณ์ อรุณศิริสุข” ศัลยแพทย์ โรงพยาบาลตราด หนึ่งใน 18 โรงพยาบาลที่เข้าร่วมงานเดิน - วิ่ง การกุศล “ก้าวด้วยธรรม ครั้งที่ 3 แน่นอน แพทย์หญิง วราภรณ์ อรุณศิริสุข อายุ 57 ปีดีกรีนักวิ่ง 100 โล เล่าให้ฟังว่า  เธอหันมาสนใจการออกกำลังกายอย่างการวิ่งนั้น เพราะเธออยากให้ร่างกายแข็งแรงและอาการไมเกรนที่เป็นอยู่นั้นทุเลาลง “ต้องบอกก่อนว่าประมาณเมื่อ10ปีที่แล้ว ที่พี่ตัดสินใจออกมาวิ่ง ตอนนั้นค่อยๆวิ่งที่ละนิดไม่ได้หักโหม แล้ววันหนึ่งพี่วิ่งได้ถึง 10 กิโลพี่ดีใจมาก แล้วพอเราเข้าสู้วงการวิ่งมันเท่ากับว่าเป็นการแข่งขันกับตัวเอง ต้องจับเวลาให้ดีขึ้นเรื่อยๆ แล้วจากการวิ่งครั้งแรกก็ทำให้พี่ก้าวมาถึง 21 กิโล 42 กิโล จนวันหนึ่งมีเพื่อนชวนไปวิ่ง 100 กิโลด้วยกัน เราก็เลยออกไปวิ่งกับเขาบ้าง แล้วเราก็ทำได้ ต้องบอกก่อนว่าการวิ่งไม่ใช่เรื่องยากแต่มันขึ้นอยู่กับการฝึกฝน  พอได้ยินว่ามีโครงการดีๆ อย่าง ก้าวด้วยธรรม ครั้งที่ 3 เพื่อ 18 โรงพยาบาล และ โรงพยาบาลตราดเป็นหนึ่งใน 18 โรงพยาบาลของกิจกรรมนี้ เราเป็นหมอที่นี่และเป็นคนหนึ่งที่วิ่งอยู่แล้ว  เลยอยากเป็นส่วนหนึ่งที่ได้ทำตรงนี้และอยากเชิญชวนทุกคนมาวิ่งพร้อมทำบุญไปด้วย และตอนนี้ทางตราดเองก็จัดงานวิ่งร่วมกับทางก้าวด้วยธรรมเช่นกัน เราเห็นคนสมัครเยอะมากก็ดีใจ เพราะมีคนไข้เราด้วยที่สนใจกิจกรรมนี้ หมออยากบอกกับทุกคนเลยนะคะว่าการออกกำลังกายเป็นเรื่องที่ดีสำหรับสุขภาพเรา ตั้งแต่หมอเริ่มวิ่งมาจนถึงตอนนี้ อาการไมเกรนหมดลดลงไปเรื่อยๆ ไข้หวัดก็ไม่เป็น ที่เคยป่วยบ่อยๆ ก็ไม่เป็นแล้ว  อย่าอ้างว่าไม่มีเวลา หมอเองก็เป็นคนธรรมดาคนหนึ่งที่ทำงานหนักยังสามารถทำได้ หมอเชื่อว่าทุกคนก็ทำได้เช่นกันค่ะ เราสามารถจัดสรรเวลาเพื่อตัวเราเองได้ อยากให้ทุกคนเริ่มต้นที่จะลงมือทำค่ะ”สำหรับกิจกรรม เดิน-วิ่ง การกุศล “ก้าวด้วยธรรม ครั้งที่ 3 เพื่อ 18 โรงพยาบาล” งานจัดเช้าวันที่ 24 พ.ย. เริ่มเวลา 05.00 น. พร้อมกันทั่วประเทศ คือ ที่วัดบวรนิเวศวิหาร กทม., รพ.สมเด็จพระยุพราชกุฉินารายณ์ จ.กาฬสินธุ์, รพ.ละหานทราย จ.บุรีรัมย์, รพ.แม่จัน และ รพ.สมเด็จพระญาณสังวร จ.เชียงราย, รพ.นิคมคำสร้อย จ.มุกดาหาร และ รพ.ตราด จ.ตราด ประเภท 5 กม. และ 10.5 กม. สมัครที่ www.lemonpass.com หรือสมัครด้วยตัวเองทุกวันอาทิตย์ บริเวณข้างพระอุโบสถ วัดบวรนิเวศวิหาร เวลา 10.00 – 16.00 น. รายละเอียดเฟซบุ๊คแฟนเพจ KawDuyDham.
