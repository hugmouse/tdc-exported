
# بی‌تدبیری در سیستم بانک مرکزی / اعطای ارز دولتی به افراد فاقد شرایط

Published at: **2019-11-07T11:33:00+00:00**

Author: ****

Original: [جامعه خبری تحلیلی الف](https://www.alef.ir/news/3980816019.html)

نایب رئیس کمیسیون اصل ۹۰ مجلس با بیان اینکه یکسری بی‌تدبیری در سیستم بانک مرکزی وجود دارد، گفت: خبرهایی در مورد اعطای ارز دولتی به افراد فاقد شرایط لازم به گوش می‌رسد
ولی داداشی در گفت‌وگو با تسنیم، با بیان اینکه شایسته است دستگاه‌های نظارتی روند اعطای ارز 4 هزار و 200 تومانی برای واردات کالاها را با دقت بیشتری زیر نظر بگیرند اظهار داشت: ما هم‌اینک در جنگ اقتصادی هستیم بنابراین واردات انواع و اقسام کالای عجیب و غریب با ارز دولتی امری فاجعه‌آمیز است.
نایب رئیس کمیسیون اصل 90 مجلس با بیان اینکه یکسری بی‌تدبیری در سیستم بانک مرکزی وجود دارد عنوان کرد: البته از زمان حضور همتی سازوکار بانک مرکزی به ویژه در بحث ثبات بازار ارز و رساندن آن به یک نقطه ایده‌آل به نسبت گذشته کمی بهتر شده است اما همچنان خبرهایی در مورد اعطای ارز دولتی به افراد فاقد شرایط لازم به گوش می‌رسد.
داداشی مشکلاتی که برخی از تولیدکنندگان بزرگ کشور برای گرفتن ارز از بانک مرکزی دارند را مورد اشاره قرار داد و تصریح کرد: در روزهای گذشته یکی از تولیدکنندگان بزرگ و مطرح استان گیلان که موجبات اشتغال حدود 800 تا 900 نفر را فراهم کرده با بنده تماس گرفت و گفت که به وی اجازه ورود به بانک مرکزی داده نمی‌شود.
نماینده مردم آستارا در مجلس با تأکید بر اینکه در حال حاضر یکسری افرادی که تولیدکننده هم نیستند برای دریافت ارز به راحتی وارد بانک مرکزی شده و امورات خود را انجام می‌دهند ابراز داشت: کشور ما هم‌اینک در یک جنگ تمام عیار اقتصادی قرار گرفته است بنابراین باید از تولیدکنندگان، تجار و بازرگانان واقعی حمایت به عمل آید.
وی از مشکلات عدیده و موانعی که بسیاری از تولیدکنندگان وطنی برای تأمین مواد اولیه واحدهای خود دارند سخن گفت و بیان داشت: اینکه افرادی به راحتی ارز 4 هزار و 200 تومانی را از بانک مرکزی گرفته و با این بیت‌المال نسبت به واردات کالاهای غیرضروری و عجیب به داخل کشور اقدام کنند مصیبتی بسیار بزرگ است.
نایب رئیس کمیسیون اصل 90 مجلس با تأکید بر اینکه قرار گرفتن نام برخی از کالاها در لیست اقلام غیرضروری که با ارز دولتی وارد کشور شده حتی موجبات ریشخند رسانه‌های خارجی را فراهم کرده است ابراز داشت: مشخص نیست سرمایه‌هایی که باید در راه نیازهای اساسی مردم هزینه می‌شد چرا و چگونه در این مسیر هزینه شده است.
نماینده مردم آستارا در مجلس اقدام جدی‌تر وزارت اطلاعات، اطلاعات سپاه، سازمان بازرسی و قوه‌قضائیه را برای جمع کردن سفره این گونه افراد ضروری خواند و گفت: اینکه در نقاط دور دست کشور بیماری به علت کمبود امکانات پزشکی جان خود را از دست می‌دهد ماحصل رفتارهای غلط برخی مدیران دولتی و رانت برخی از افراد است.
داداشی با بیان اینکه تجار و بازرگانان واقعی با افرادی که به راحتی ارز دولتی را دریافت و در مسیر واردات انواع کالای غیرضروری هزینه می‌کنند آشنایی دارند اظهار داشت: در صورت اطلاع‌رسانی از افرادی که به این کار غیرقانونی مبادرت می‌ورزند سازمان‌های نظارتی می‌توانند به سرعت ورود کرده و با عوامل و متخلفان برخورد کنند.
وی روندی که اخیراً توسط رئیس دستگاه قضایی کشور برای مبارزه و برخورد با مفاسد اقتصادی در پیش گرفته شده است را بسیار خوب و قابل قبول خواند و تصریح کرد: البته ما هنوز در پله‌های نخست مبارزه با مفاسد اقتصادی قرار داریم اما با روند فعلی دستگاه قضایی مطمئناً قدم‌های بسیار بزرگ‌تری در این مسیر برداشته خواهد شد.
