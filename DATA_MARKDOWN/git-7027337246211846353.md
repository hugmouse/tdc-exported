
# فرمانده سپاه: ایران بهتر از کشور های پیشرفته در حال ساخته شدن است/ امروز بر قله رفیع در عالم ایستاده ایم/ همه راه از زمین، هوا و دریا بر روی دشمنان بسته است/ همه چیز مهیای قرارگرفتن در تراز قدرت‌های برتر جهانی است

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697278/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%A7%DB%8C%D8%B1%D8%A7%D9%86-%D8%A8%D9%87%D8%AA%D8%B1-%D8%A7%D8%B2-%DA%A9%D8%B4%D9%88%D8%B1-%D9%87%D8%A7%DB%8C-%D9%BE%DB%8C%D8%B4%D8%B1%D9%81%D8%AA%D9%87-%D8%AF%D8%B1-%D8%AD%D8%A7%D9%84-%D8%B3%D8%A7%D8%AE%D8%AA%D9%87-%D8%B4%D8%AF%D9%86-%D8%A7%D8%B3%D8%AA-%D8%A7%D9%85%D8%B1%D9%88%D8%B2-%D8%A8%D8%B1-%D9%82%D9%84%D9%87-%D8%B1%D9%81%DB%8C%D8%B9-%D8%AF%D8%B1-%D8%B9%D8%A7%D9%84%D9%85-%D8%A7%DB%8C%D8%B3%D8%AA%D8%A7%D8%AF%D9%87-%D8%A7%DB%8C%D9%85-%D9%87%D9%85%D9%87-%D8%B1%D8%A7%D9%87-%D8%A7%D8%B2-%D8%B2%D9%85%DB%8C%D9%86-%D9%87%D9%88%D8%A7-%D9%88-%D8%AF%D8%B1%DB%8C%D8%A7-%D8%A8%D8%B1-%D8%B1%D9%88%DB%8C-%D8%AF%D8%B4%D9%85%D9%86%D8%A7%D9%86-%D8%A8%D8%B3%D8%AA%D9%87-%D8%A7%D8%B3%D8%AA-%D9%87%D9%85%D9%87-%DA%86%DB%8C%D8%B2-%D9%85%D9%87%DB%8C%D8%A7%DB%8C-%D9%82%D8%B1%D8%A7%D8%B1%DA%AF%D8%B1%D9%81%D8%AA%D9%86-%D8%AF%D8%B1-%D8%AA%D8%B1%D8%A7%D8%B2-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D8%A8%D8%B1%D8%AA%D8%B1…)

فرمانده کل سپاه گفت: مبارزه با مواد مخدر یک جنگ بزرگ در حوزه مسائل اجتماعی است که خانواده‌های ما را پریشان کرده، این نابسامانی اجتماعی است و سپاه با آن کنار نمی آید.
به گزارش پایگاه اطلاع رسانی سپاه پاسداران انقلاب اسلامی؛ سرلشکر پاسدار «حسین سلامی» در جریان بازدید از مرکز صیانت و بازپروری شهید زیادیان و در جمع خبرنگاران درخصوص چرایی ورود سپاه به عرصه مقابله با آسیب‌های اجتماعی، گفت: فلسفه وجودی سپاه، انهدام هر عارضه‌ای است که مردم را آزار می‌دهد.
وی ادامه داد: سپاه با نابسامانی‌های اجتماعی کنار نمی‌آید و با بسیج همه ظرفیت‌ها به مبارزه با آنها خواهد رفت. استراتژی سپاه این است که همه لیدرها و مافیایی اصلی، تولید و توزیع‌کنندگان خرد و کلان مواد مخدر را متلاشی کند، ما باید به مرحله‌ای برسیم که هزینه انجام جرم بالا برود تا عاملان جرم از انجام آن صرف‌نظر کنند.
فرمانده سپاه تصریح کرد: طبق قرآن کریم که فرمود اگر یک نفر را زنده کنید کل بشریت را زنده کرده‌اید، سپاه پاسداران انقلاب اسلامی در شهر تهران به عنوان پایتخت و قطب عالم اسلام به شیوه ای عمل می‌کند که ریشه بدی‌ها که در شأن نظام اسلامی نیست خشکانده شود.
سلامی عنوان کرد: مبارزه با مواد مخدر نیز یک جنگ بزرگ در حوزه مسائل اجتماعی است که خانواده‌های ما که بخشی از ما هستند را پریشان کرده است و تمام جوانان که دچار این مشکل شده‌اند همچون فرزندان ما هستند و سپاه در یک حرکت جهادی وارد صحنه خواهد شد و به مبارزه با این معضلات تا نابودی آن خواهد پرداخت، چرا که مردم کشور ما شایسته عزت و شادابی و زندگی خوب و شخصیت والا هستند و نباید پدیده‌های اجتماعی این چنینی خاطر آنها را آزرده کند.
وی اظهار کرد: طبق فرموده مقام معظم رهبری (مدظله العالی) مردم عائله ما هستند ما موظفیم در کمال احترام به آنها خدمت کنیم.
ملت ایران عملیات روانی دشمن را مچاله کرده‌ است
سرلشکر سلامی همچنین در مراسم صبحگاه واحدهای نمونه پاسداران و بسیجیان سپاه تهران بزرگ، گفت: سپاه تهران بزرگ حافظان عزت و امنیت و آرامش مردم در تهران هستند؛ تهران ام القراء و قلب انقلاب اسلامی است؛ تهران نقطه کنونی عزت و شرف ایران عزیر و ‌بلکه جهان اسلام است.
وی با بیان اینکه امروز بسیاری از سیاست و آرزوها و اهداف دشمنان جهانی انقلاب را با اقتدار پشت سر گذاشتیم، افزود: در همه صحنه‌های نبرد به اذن خداوند و با رهبری‌های الهی امامان انقلاب‌مان همه دشمنان مان را شکست داده‌ایم.
فرمانده سپاه با تاکید بر اینکه امروز بر قله رفیع در عالم ایستاده ایم، اظهار داشت: دشمنان عاجز شده‌اند و راهی برای غلبه بر ما پیدا نمی‌کنند چون‌همه راه از زمین، هوا و دریا بر روی دشمنان بسته است؛ مردان مدافع میهن عزیز و ارزش‌های انقلاب و مدافعان مسلمانان مظلوم ومدافعان حریم امنیت حرم‌های اهل بیت، همه جا با یک نشان به نام انقلاب اسلامی در مقابل دشمنان مثل کوه و ‌همانند صخره‌های تسخیر ناپذیر ایستاده اند.
سلامی تصریح کرد: این مدافعان همه جا راه را بر حرکت دشمنان بسته و آنها را متوقف کرده و به عقب رانده و سرزمین‌های بسیاری نیز آزاد شده اند؛ نظام‌های دست نشانده‌ فروریخته اند وهیچ‌فردی در جبهه دشمن دیگر امیدی به پیروزی ندارد، چون شما روی زمین در برابر دشمنان خدا آرایش گرفته‌اید.
وی افزود: پس تا وقتی شما هستید و ایستاده‌اید دشمن راهی جز عقب نشینی ندارد؛ این در حالی است که آرزوی آنها این بود که اقتصاد کشور ما فلج شود اما امروز می بینید که این‌کشور بهتر از کشور های پیشرفته در حال ساخته شدن است؛ امروز هرچند در تحریم هستیم اما در حال رفع مشکلات خود قرار داریم در صورتی که دشمن‌ در حال مواجهه با مشکلات سنگین‌تری است.
فرمانده سپاه عنوان کرد: امروز در خیابان‌های کشورهای به ظاهر پیشرفته مشکل، مساله و بحران دیده می‌شود اما در ایران چیزی با این نام وجود ندارد، پس سیاست شکست دادن ما در عرصه اقتصادی با شکست روبرو شده است واین موضوعی است که دشمن‌ هم از آن اطلاع دارد.
وی تاکید کرد: در برخی از عرصه‌ها فناوری‌های دشمن را حتی در میدان پشت سر گذاشته و بر آنها غلبه کرده‌ایم؛ امروز جوانان ما عرصه علم‌ و ‌فن آوری را به عرصه جهاد تبدیل کرده‌اند و محاصره علمی را شکستند و حتی ‌انحصار علمی را نیز از دشمن گرفتند.
سلامی بیان داشت: ملت ایران عملیات روانی دشمن را شکسته وآن را مچاله کرده و دیگر هیچ‌ فردی در ایران پژواک‌صدای بیگانه نیست؛ ملت ایران می داند بیگانه فقط به دنبال شکستن عزت ما است؛ دیگر همه جهان می داند که این میدان مواجهه چیزی جز یاس برای دشمنان ما ندارد.
فرمانده سپاه گفت: مردم ما امیدوار، بسیج ما سرافراز، نیروهای مسلح مان مستحکم، رهبرمان آرام‌وبا وقار و با صلابت این انقلاب بزرگ‌را هدایت می کند پس ما چیزی برای قرارگرفتن در تراز قدرت‌های برتر جهانی کم نداریم و ‌همه چیز مهیا است؛ ایران مان را همواره می‌سازیم به گونه‌ای که برای همگان الگو شود که‌ می‌توان در برابر قدرت‌های بزرگ ایستاد و ‌در عین حال هم پیشرفت کرد و برجسته و ‌ممتاز شد.
