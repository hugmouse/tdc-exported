
# ایتالیا پروازهای ماهان ایر به این کشور را لغو کرد

Published at: **2019-11-02T13:48:12+00:00**

Author: **شاهرخ بهزادی**

Original: [RFI](http://fa.rfi.fr/%D8%A7%DB%8C%D8%AA%D8%A7%D9%84%DB%8C%D8%A7-%D9%BE%D8%B1%D9%88%D8%A7%D8%B2%D9%87%D8%A7%DB%8C-%D9%85%D8%A7%D9%87%D8%A7%D9%86-%D8%A7%DB%8C%D8%B1-%D8%A8%D9%87-%D8%A7%DB%8C%D9%86-%DA%A9%D8%B4%D9%88%D8%B1-%D8%B1%D8%A7-%D9%84%D8%BA%D9%88-%DA%A9%D8%B1%D8%AF-20191102/%D8%A2%D9%85%D8%B1%DB%8C%DA%A9%D8%A7)


        دولت ایتالیا به دنبال فشارهای آمریکا، همه پروازهای شرکت هواپیمایی "ماهان" ایران به این کشور را ممنوع کرده است. ممنوعیت پروازهای "ماهان‌ایر" از ۱۵ دسامبر/ ۲۴ آذر به اجرا درخواهد آمد. ایتالیا، سومین کشور اروپایی است که پروازهای "ماهان‌ایر" را لغو می‌کند؛ پیش از این فرانسه و آلمان نیز پروازهای این شرکت را لغو کرده بودند. "ماهان‌ایر" از سوی آمریکا به همکاری با سپاه پاسداران ایران و سپاه "قدس" واحد برون‌مرزی آن، متهم شده است؛ این شرکت تا کنون پروازهای مرتبی به شهرهای رم و میلان در ایتالیا داشته است.
      
روزنامه ایتالیایی "لا استامپا " روز جمعه اول نوامبر از تصمیم دولت این کشور مبنی بر ممنوعیت پرواز یک شرکت هواپیمایی ایران به ایتالیا با نام "ماهان ایر" خبر داد. به گزارش این روزنامه دولت ایتالیا مانند دیگر کشورهای اروپایی همچون فرانسه و آلمان، تحت فشارهای آمریکا پرواز شرکت هواپیمایی ماهان به این کشور را ممنوع کرده است.روزنامه "لا استامپا " همچنین نوشت: «این مسئله هرچند کوچک به نظر می‌رسد، اما نشان‌دهنده تغییر در رویکرد سیاست خارجی ایتالیا درباره ایران است».
ممنوعیت پروازهای "ماهان‌ایر" از۱۵ دسامبر/ ۲۴ آذر با تصمیم آژانس ملی هواپیمایی کشوری ایتالیا، اجرایی خواهد شد. ایتالیا این تصمیم را همزمان با تلاش آمریکا برای اعمال فشار بیشتر بر اقتصاد ایران در چهارچوب «کمپین فشار حداکثری» بر ایران اتخاذ کرده است. واشنگتن که از توافق اتمی با ایران خارج شده، امیدوار است که با این فشارها، ایران را وادر کند تا برای توافقی تازه که دیدگاه‌های دولت ترامپ را تأمین کند به میز مذاکره برگردد.
مقصود اسعدی سامانی، دبیر انجمن شرکت‌های هواپیمایی جمهوری اسلامی ایران، امروز ضمن تأیید این خبر گفت «آمریکایی‌ها در راستای ادامه تحریم‌هایی که روی شرکت‌های هواپیمایی ایرانی داشته‌اند، اخیراً به ایتالیا فشار آورده تا جلوی پروازهای ماهان را بگیرد».
مقصود اسعدی سامانی درباره ادامه پروازهای خارجی "ماهان‌ایر" گفت «در حال حاضر پروازهای شرق آسیا برقرار است؛ اما به نظر می‌رسد فشار آمریکا به سایر کشورهایی که پذیرای هواپیماهای ماهان هستند، برای تحریم این شرکت هواپیمایی ادامه داشته باشد.»
بر اساس آنچه سایت "فلایت رادار۲۴"  گزارش کرده است، در حال حاضر "ماهان‌ایر" هنوز به شهرهای مسکو و سنت‌ پترزبورگ در روسیه، سارایوو در بوسنی و هرزگوین، میلان و رم در ایتالیا [تا ۲۴ آذر/ ١۵ دسامبر] و بارسلون در اسپانیا، در میان کشورهای اروپایی پرواز دارد.
"ماهان" پس از "ایران‌ایر" بزرگترین شرکت هواپیمایی ایران است که پیش‌تر بین تهران و پاریس، چهار پرواز در هفته داشته و یکی از شرکت‌های ایرانی است که پس از اعمال تحریم‌ها از سوی آمریکا، در فهرست تحریمی‌ها قرار گرفته است.
ماهان پیشتر از سوی آمریکا متهم شده بود که برای انتقال سلاح به حزب‌الله لبنان و نظامیان طرفدار بشار اسد، رئیس جمهور سوریه به سپاه پاسداران کمک می‌کرده و تحریم‌ها را دور می‌زده است.
آلمان در ماه ژانویه گذشته منع پرواز ماهان را اعمال کرد و وزیر امور خارجه این کشور گفت این اقدام برای حفظ "منافع و امنیت" آلمان لازم بوده است.
