
# Erdoğan: Úgy látszik még mindig nem tudják, számunkra Allah az egyetlen büntetőerővel bíró hatóság

Published at: **2019-11-05T17:47:56+00:00**

Author: **MTI **

Original: [euronews](https://hu.euronews.com/2019/11/05/erdogan-ugy-latszik-meg-mindig-nem-tudjak-szamunkra-allah-az-egyetlen-buntetoerovel-biro-h)

Telefonon akar egyeztetni Recep Tayyip Erdoğan török elnök Donald Trump amerikai elnökkel, mielőtt eldöntené, hogy elutazik-e Washingtonba a jövő héten.
Donald Trump november 13-ára hívta meg a török elnököt a washingtoni Fehér Házba. Erdoğannak sűrű lesz így a programja, hiszen november 7-én még Budapestre is ellátogat.
A török elnököt két, az amerikai képviselőházban történt eset is felbosszanthatta. Október 29-én a képviselők ugyanis megszavazták, hogy népirtásnak ismerik el az örmények ellen száz évvel ezelőtt a törökök által elkövetett tömeges gyilkosságokat, illetve szankciókat sürgettek Törökország ellen az északkelet-szíriai offenzívája miatt.
"Ezeket a határozatokat, amelyeket a parlamentjükben meghoznak, mi semmisnek tekintjük" - mondta Erdoğan, hozzátéve, hogy "azok, akik Törökországot szankciókkal fenyegetik, a jelek szerint nem tudják, hogy számunkra Allah az egyetlen büntetőerővel bíró hatóság".
A nézeteltérések ellenére Trump és Erdoğan kapcsolata erős. Kettejük október 6-i telefonbeszélgetése után jelentette be az amerikai elnök, hogy kivonja az addig a helyi kurdokat támogató katonáit Északkelet-Szíriából, és ezzel utat nyit Törökország offenzívája előtt.
Egy friss felmérés szerint Erdoğan soha nem volt még ennyire népszerű, mint az offenzíva utáni hetekben: a népszerűségi mutatója 3,7 százalékkal magasabb, összesen 48 százalékos volt októberben - a 2018-as választások óta ez a legmagasabb arány, amit mértek. Ezzel párhuzamosan negatív megítélése 9,3 százalékot zuhant, így a megkérdezettek 33,7 százaléka nem értett csak egyet a lépéssel - ez az arány utóljára 2016-ban, a júliusi, államcsínyként nyilvántartott tisztogatási hullám kitörése előtt volt ilyen alacsony. 18 százaléka a megkérdezetteknek nem nyilatkozott.
A népszerűség növekedése rá is fér a török elnökre, ugyanis a török líra harminc százalékos leértékelődése, a valutaválság, az infláció, a recesszióba eső gazdaság és a magas munkanélküliségi ráták alaposan megtépázták azt. Az offenzíva megindításával azonban az öt parlamenti pártból négy egyetért, és támogatja azt.
A török elnök arról is beszélt kedden a parlamentben, hogy az YPG kurd milícia nem vonult még ki teljesen a szíriai-török határ közeléből, és az amerikai erők - szemben a török-amerikai megállapodással - továbbra is közös járőrözéseket végeznek a kurdokkal.
Csaknem egy hónappal ezelőtt a török haderő és szíriai szövetségesei offenzívát indítottak az YPG harcosai ellen Szíriában, ahol ellenőrzésük alá vonták a török határ mentén fekvő területeket. Ankara megállapodott az Egyesült Államokkal és Oroszországgal azzal a céllal, hogy az YPG erői vonuljanak ki abból a "biztonsági zónából", amelyet létre akar hozni a térségben, ezért cserébe Törökország leállítja a kurdok elleni műveleteket. Míg Washington és Moszkva azt állítja, hogy az YPG harcosai már távoztak a határ közeléből, Ankara szerint nem ez a helyzet.
"A terroristák továbbra sem hagyták el Tel Rifaat és Manbidzs városát, és jelen vannak Rász al-Aintól keletre is" - mondta Erdoğan. Hozzétette: hogyan lehetséges, hogy az amerikaiak még mindig közösen járőröznek "a terrorszervezetekkel", miközben azt a döntést hozták korábban, hogy kivonulnak a térségből? Ez nincs benne a megállapodásunkban - mondta.
