
# مدعیان تعامل با آمریکا از سرنوشت سایر کشورها عبرت بگیرند

Published at: **2019-11-04T15:37:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544928.html/%D9%85%D8%AF%D8%B9%DB%8C%D8%A7%D9%86-%D8%AA%D8%B9%D8%A7%D9%85%D9%84-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%B3%D8%B1%D9%86%D9%88%D8%B4%D8%AA-%D8%B3%D8%A7%DB%8C%D8%B1-%DA%A9%D8%B4%D9%88%D8%B1%D9%87%D8%A7-%D8%B9%D8%A8%D8%B1%D8%AA-%D8%A8%DA%AF%DB%8C%D8%B1%D9%86%D8%AF)

استاد حوزه و دانشگاه گفت: ایستادگی بسیاری از کشورهای جهان به ویژه ملت بزرگ ایران در برابر استکبار ریشه های اعتقادی، سیاسی و اجتماعی و حتی اقتصادی دارد و مدعیان تعامل با آمریکا کافیست از سرنوشت سایر کشورهایی که دست دوستی با آمریکا داده اند، عبرت
به گزارش شبکه اطلاع رسانی راه دانا؛ حجت الاسلام والمسلمین مهدی فاطمی، عضو هئیت علمی دانشگاه آزاد اسلامی واحد قوچان در گفتگو با صبح توس، اظهار داشت: در دل 13 آبان ماه چندین رخداد تاریخی از جمله کشتار دانش آموزان، تسخیر لانه جاسوسی توسط دانشجویان و تبعید حضرت امام خمینی (ره) نهفته است که تمام آنها ریشه در استکبارستیزی ملت بزرگ ایران در طول تاریخ دارد.
وی ادامه داد: آغاز استکبارستیزی در دهه های اخیر از حق طلبی و حق گویی بنیانگذار انقلاب اسلامی آغاز و منجر به تبعید حضرت امام به ترکیه سپس به عراق و در نهایت به فرانسه شد که متاسفانه ابعاد مهم این موضوع در روز 13 آبان ماه از سوی رسانه ها کمتر بیان می شود.
وی با بیان اینکه تسخیر لانه جاسوسی از سوی دانشجویان در 13 آبان ماه 1358 نشات گرفته از روحیه ولایتمداری و استکبارستیزی دانشجویان اوایل انقلاب بود و به صورت خودجوش انجام شد، افزود: قشر دانشجو در اوایل انقلاب علاوه بر فعالیت های علمی بسیار مطلوب، نقش موثری در تمام رخدادهای سیاسی داشت و عملا پس از انقلاب اسلامی، کشور توسط جوانان اداره می شد.
این استاد حوزه و دانشگاه تاکید کرد: یکی از تاکیدات مهم رهبر انقلاب اسلامی  طی سال های اخیر،حضور گسترده قشر جوان و به ویژه دانشجویان در موضوعات مختلف اجتماعی، سیاسی، اقتصادی و فرهنگی جامعه بوده که نیازمند توجه بیش از پیش مسئولین اجرایی کشور به بهره گیری از ظرفیت های کم نظیر جوانان انقلابی در مسئولیت های مختلف همانند اوایل انقلاب اسلامی است.
حجت الاسلام فاطمی در پاسخ به سوالی پیرامون دیدگاه های متفاوت پیرامون مقاومت و یا  تعامل با آمریکا، تصریح کرد: از ابتدای انقلاب اسلامی دو دیدگاه پیرامون ارتباط با قدرت های جهان به ویژه آمریکا بوده که بخش اعظم جامعه بر صبر و مقاومت و برخی دیگر بر تعامل و سکوت منفعلانه در برابر استکبار تاکید داشته و دارند.
وی تاکید کرد: ایستادگی بسیاری از کشورهای جهان به ویژه ملت بزرگ ایران در برابر استکبار ریشه های اعتقادی، سیاسی و اجتماعی و حتی اقتصادی دارد و مدعیان تعامل با آمریکا کافیست از سرنوشت سایر کشورهایی که دست دوستی با آمریکا دادند، عبرت بگیرند.
عضو هئیت علمی دانشگاه آزاد اسلامی واحد قوچان با بیان اینکه توسعه و پیشرفت در سایه توجه به ظرفیت ها و توانمندی های داخل کشور و ایستادگی در برابر ظلم و استکبار محقق می شود؛ خاطر نشان کرد: ارتباط توسعه و پیشرفت با تعامل و سکوت منفعلانه در برابر استکبار واقعیت ندارد و کافیست با مراجعه به حافظه تاریخی سال های اخیر وضعیت بسیاری از کشورهای منطقه و جهان را مورد بررسی قرار دارد که  نمونه بارز آن حکومت عربستان سعودی است که در هیچ موضوعی اراده ای از خود ندارد و عملا از سوی سیاستمداران آمریکایی به گاو شیرده تشبیه شده است.
حجت الاسلام فاطمی در پایان گفت: ارتباط و تعامل با کشورهای مستکبر همچون آمریکا فارغ از ابعاد سیاسی، اجتماعی، تاریخی و فرهنگی، ریشه در نگاه اعتقادی ملت بزرگ ایران دارد؛ زیرا طبق آیات قرآن کریم اراده خداوند اینچنین است که مومن نباید تحت سلطه سیاسی، مذهبی، اقتصادی و حتی فرهنگی استکبار و کافران قرار بگیرد.
انتهای پیام/
 
