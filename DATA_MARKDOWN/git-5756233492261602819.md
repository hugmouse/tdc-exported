
# سرفه‌های خود را جدی بگیرید

Published at: **2019-11-05T09:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619958/%D8%B3%D8%B1%D9%81%D9%87%E2%80%8C%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%DB%8C%D8%AF)


        کارشناس مسئول بیماری‌های واگیر معاونت بهداشت دانشگاه علوم‌پزشکی استان زنجان گفت: یکی از شایع‌ترین علائم سل ریوی، سرفه‌های بیش از دو هفته است.
      

        آفتاب‌‌نیوز :
      
حسین معصومی با اشاره به اینکه امروزه یکی از بزرگ‌ترین مسائل بهداشتی جهان، بیماری سل است، اظهار کرد: گمان می‌رود از هر سه نفر در جمعیت جهان، یک نفر به میکروب سل آلوده است. این افراد در صورتی‌که به هر دلیلی دچار ضعف در سیستم ایمنی شوند، امکان دارد به بیماری سل فعال مبتلا شود.
وی افزود: در سال ۲۰۱۷ میلادی در جهان، حدود ۱۰ میلیون نفر به بیماری سل فعال مبتلا شده‌ و حدود ۶.۱ میلیون نفر در اثر این بیماری جان خود را از دست داده‌اند. میزان بروز سل در این سال در جهان، ۱۳۳ مورد در بین ۱۰۰ هزار نفر جمعیت تخمین زده شده است که متاسفانه تنها ۶۴ درصد از موارد بیماری سل تخمینی در سال ۲۰۱۷، از سوی کشورها شناسایی و به سازمان جهانی بهداشت گزارش شده است.
این مسئول تصریح کرد: خوشبختانه در ایران با توسعه شبکه‌های بهداشت و ارائه مراقبت‌های بهداشتی اولیه و انجام اقدامات تشخیصی - درمانی موثر و رایگان، میزان بروز بیماری سل از ۱۴۲ در ۱۰۰ هزار نفر در سال ۱۳۴۲ به ۱۰.۶ در ۱۰۰ هزار نفر در سال ۱۳۹۷ رسیده، به این معنی که حدود ۱۳ برابر کاهش یافته است.
معصومی ادامه داد: بیماری سل در بیش از ۸۰ درصد موارد، ریه‌ها را مبتلا می‌کند که در این حالت به آن سل ریوی گفته می‌شود؛ شایع‌ترین علامت نشانه‌های سل ریوی، سرفه پایدار به مدت دو هفته یا بیشتر بوده که معمولا با خلط همراه بوده و ممکن است با سایر علایم تنفسی مانند تنگی نفس، درد قفسه سینه یا درد پشت و خلط خونی و یا علایم عمومی مانند تب، کاهش اشتها، کاهش وزن، بی‌حالی، تعریق شبانه، خستگی زودرس و ضعف عمومی همراه باشد.
کارشناس مسئول بیماری‌های واگیر معاونت بهداشت دانشگاه علوم‌پزشکی استان زنجان اظهار کرد: سل خارج ریوی به ابتلا سایر اعضای بدن به غیر از ریه‌ها گفته می‌شود و بسته به عضو مبتلا، طیف متنوعی از علائم را می‌تواند ایجاد کند. بیماری سل در بسیاری از موارد قابل سرایت به دیگران است؛ به‌خصوص اگر این بیماری ریه‌ها و یا حنجره را درگیر کرده باشد، می‌تواند از طریق قطرات ریز تنفسی به دیگران منتقل شود.
وی افزود: معمولا بیماری سل با عطسه، سرفه، حرف زدن و حتی با خندیدن این قطرات به مسافت‌های طولانی پرتاب می‌شود و در هوا معلق باقی می‌مانند و اگر فردی از این هوای آلوده تنفس کند، میکروب وارد ریه‌های او خواهد شد.
این مسئول تصریح کرد: عوامل مختلفی می‌تواند باعث انتقال و سرایت این بیماری به سایرین شود. محیط‌های شلوغ، کوچک و بدون تهویه مناسب از عوامل موثر در انتقال بیماری سل است. مدت تماس با فرد بیمار به‌خصوص در انواع سل ریوی از عواملی هستند که انتقال سل را افزایش می‌دهد؛ با توجه به این نکته ضروری است که در صورت تشخیص به موقع سل و درمان صحیح آن، در اغلب بیماران پس از دو هفته میکروب سل در خلط‌شان کاهش یافته و دیگر بیماری را به دیگران منتقل نمی‌کنند.
معصومی خاطرنشان کرد: مهم‌ترین راه پیشگیری از انتقال بیماری سل، درمان کامل و موثر بیماران مبتلا به سل ریوی است، لذا افرادی که دارای علائم مشکوک به سل ریوی، به‌ویژه سرفه بیش از دو هفته ادامه داشته باشد، می‌توانند به واحدهای بهداشتی، خانه‌های بهداشت، پایگاه‌های سلامت و مراکز خدمات جامع سلامت شهری و روستایی مراجعه کرده و با انجام یک آزمایش ساده خلط از وضعیت سلامتی خود مطلع شوند.
