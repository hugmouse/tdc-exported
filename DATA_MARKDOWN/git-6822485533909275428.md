
# گزارش ایندیپندنت از افزایش بی سابقه فقر در انگلیس

Published at: **2019-11-06T16:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980814163.html)

 یک روزنامه انگلیسی می‌نویسد فقر و تغییرات در نظام رفاهی انگلیس هزاران خانواده را تحت تاثیر قرار می دهد به گونه‌ای که میزان وابستگان به مراکز توزیع غذای رایگان برای زنده ماندن "به سطحی بی سابقه" رسیده است.
به گزارش الف ایندیپندنت به نقل از تحقیقات موسسه "تراسل تراست" بزرگ ترین حامی مالی مراکز توزیع غذای رایگان در انگلیس وضعیت بی سابقه فقر را در این کشور تشریح کرده است. گزیده این گزارش را در زیر بخوانید: « در اواخر سال 2018، متوسط درآمد خانواده های وابسته به غذای رایگان در انگلیس بعد از احتساب هزینه های مسکن، هفته ای 50 پوند بود که این مبلغ به "میزانی چشمگیر پایین تر" از خط رسمی فقر، یعنی 262 پوند در هفته بوده است. 
براساس این یافته ها، مردم به سه دلیل عمده مجبورند درخواست غذای رایگان بکنند: مشکلات موجود در سیستم مزایای بیکاری و فقر در انگلیس، بیماری و خطرهای تهدید کننده سلامت، و نبودن حمایت.  
استفاده از غذاهای رایگان  "به سطحی بی سابقه" رسید: 1 میلیون و 583 هزار و 668 بسته کمک های فوریت غذایی سه روزه، در 12 ماه تا مارچ 2019 توزیع شد؛ که این رقم بیانگر 19 درصد افزایش نسبت به سال گذشته بوده و بیش از نیم میلیون بسته در اختیار کودکان نیازمند قرار گرفته است. 
اما در گزارش جدید آمده است دو سوم دریافت کنندگان کمک های غذایی از مشکلات در نظام رفاهی، از جمله کاهش هزینه های بیکاری و بیماری، محروم شدن از مزایای معلولیت و تاخیر در پرداخت ها گلایه کرده اند. 
اکثر مردمی که به مراکز توزیع غذا مراجعه می کنند با چالش های خطرناک از جمله ازهم پاشیدگی خانواده ها مواجه شده اند که این امر هزینه های زندگی را افزایش داده و شرایط حفظ مشاغل و یا دریافت مزایای بیکاری و فقر را سخت تر می کند.
تقریبا از هر چهار مصرف کننده غذای رایگان، سه نفر مشکل جسمانی داشته و یا با فردی با این شرایط زندگی می کنند، بیش از نیمی از این مشکلات به سلامت روانی مربوط می شود، و یک چهارم آنها مشکلات درازمدت روانی را تجربه کرده اند؛ مساله ای که علاوه بر افزایش هزینه های زندگی، سد راه پیدا کردن شغل است.
بخشی دیگر از این تحقیقات که مسئولان مرکز خیریه از آن به عنوان مساله "شوک آور" یاد می کنند حاکی است 22 درصد مصرف کنندگان از غذاهای رایگان والدین مجرد بوده اند، که بیشترشان مادران مجردند.  
یکی از مصرف کنندگان غذاهای رایگان به نام آماندا به محققان این گزارش گفت از 138 پوند مزایای بیکاری، 130 پوند صرف معوقات می شود. باید در دو هفته با هشت پوند باقی مانده هزینه های گاز، برق و آب را داد. "مساله ای که تقریبا غیرممکن است. هر شب که به خواب می روم، آرزو می کنم صبح بیدار نشوم." 
اکثر مصرف کنندگان نیز یا از حمایت بیشتر خانواده و دوستان محرومند و یا از نظر اجتماعی منزوی هستند؛ و یا اینکه دوستان و خانواده هایی دارند که در موقعیت مالی خوبی قرار ندارند. 
"اما ریوی" مدیر اجرایی تراسل تراست می گوید این یافته ها نشان می دهد باید در نظام مزایای بیکاری و فقر، تحولات اساسی ایجاد شود. فقر در انگلیس مربوط به غذا نمی شود، بلکه منظور مردمی است که پول کافی ندارند. مردم تلاش می کنند با هفته ای 50 پوند زندگی کنند و این رقم حتی برای تامین اقلام ضروری هم کافی نیست چه رسد به داشتن یک زندگی متوسط استاندارد....
"مارگارت گرین وود" وزیر امور کار و مستمری در دولت سایه انگلیس می گوید: "به جز افزایش روزافزون افراد متکی به مراکز توزیع غذا، سیاست های تنبیهی و سخت محافظه کاران در طول چندین سال، هیچ نتیجه آشکار دیگری نداشته است" ...  »
