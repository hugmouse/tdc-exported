
# भारत ने आरसीईपी पर उचित प्रस्ताव पेश किए: PM मोदी

Published at: **2019-11-02T08:41:23+00:00**

Author: **बैंकॉक, एजेंसी**

Original: [https://www.livehindustan.com](https://www.livehindustan.com/national/story-india-has-put-forward-reasonable-proposals-for-rcep-deal-says-prime-minister-modi-2828283.html)

प्रधानमंत्री नरेंद्र मोदी ने क्षेत्रीय व्यापक आर्थिक भागीदारी (आरसीईपी) की लंबी समय से जारी वार्ता के अंतिम चरण में पहुंचने पर कहा कि भारत ने उचित प्रस्तावों को एक स्पष्ट तरीके से आगे रखा है और मुक्त व्यापार के लिए ईमानदारी से वार्ता कर रहा है।
प्रधानमंत्री नरेंद्र मोदी तीन नवम्बर को भारत-आसियान सम्मेलन तथा क्षेत्रीय व्यापक आर्थिक भागीदारी (आरसीईपी) सम्मेलन में भाग लेने के लिये तीन दिवसीय यात्रा पर यहां पहुंचे हैं। मोदी ने कहा कि भारत को यह स्पष्ट है कि पारस्परिक रूप से लाभप्रद आरसीईपी, जिससे सभी पक्ष यथोचित लाभ प्राप्त करते हैं, वह देश और वार्ता में शामिल अन्य सभी राष्ट्रों के हित में है। 
प्रधानमंत्री ने यह टिप्पणी 10 आसियान देशों (दक्षिण पूर्व एशियाई देशों के संघ) और छह अन्य देशों - भारत, चीन, जापान, दक्षिण कोरिया, ऑस्ट्रेलिया और न्यूजीलैंड के वार्ताकारों की बातचीत के दौरान की, जो शिखर सम्मेलन में समझौते पर मुहर लगाने के लिए गहन वार्ता में लगे हुए हैं। 
पीएम मोदी तीन नवम्बर को 16वें आसियान-भारत शिखर सम्मेलन में हिस्सा लेंगे। वह चार नवंबर को 14वें पूर्वी एशिया शिखर सम्मेलन और एक क्षेत्रीय व्यापक आर्थिक साझेदारी (आरसीईपी) समझौते पर बातचीत करने वाले देशों की तीसरी शिखर बैठक में भी भाग लेंगे। मोदी यहां शनिवार शाम (दो नवम्बर) एक इनडोर स्टेडियम में भारतीय समुदाय के लोगों को भी संबोधित करेंगे।
