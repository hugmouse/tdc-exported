
# 'അയോധ്യയെക്കുറിച്ച് ഒരക്ഷരം മിണ്ടരുത്'; വിധിക്ക് രണ്ടാഴ്ച മുന്‍പേ സംഘപരിവാര്‍ സംഘടനകളുടെ തയ്യാറെടുപ്പുകള്‍ ഇങ്ങനെയാണ്

Published at: **2019-11-04T23:49:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/avoid-tv-debates-on-ayodhya-case-bjp-tells-spokespersons-ahead-of-verdict343.html)

ന്യൂദല്‍ഹി: രണ്ടാഴ്ചയ്ക്കുള്ളില്‍ അയോധ്യാക്കേസില്‍ വിധി വരാനിരിക്കെ അതിനുള്ള തയ്യാറെടുപ്പുകള്‍ തുടങ്ങി സംഘപരിവാര്‍ സംഘടനകള്‍. വിധി വരുന്നതുവരെ ഇക്കാര്യത്തെക്കുറിച്ച് ചാനല്‍ ചര്‍ച്ചകളില്‍ സംസാരിക്കരുതെന്ന് പാര്‍ട്ടി വക്താക്കള്‍ക്ക് ബി.ജെ.പി നിര്‍ദ്ദേശം നല്‍കിക്കഴിഞ്ഞു. സാമൂഹ്യമാധ്യമങ്ങളില്‍ പ്രതികരിക്കുന്നതിനും വിലക്കുണ്ട്.
മുതിര്‍ന്ന ബി.ജെ.പി നേതാക്കളായ രാജീവ് പ്രതാപ് റൂഡി, അനില്‍ ജെയ്ന്‍ തുടങ്ങിയവര്‍ പങ്കെടുത്ത യോഗത്തിലാണ് ഇക്കാര്യത്തില്‍ തീരുമാനമായത്. പഞ്ചാബ്, ഹരിയാന, ദല്‍ഹി. ചണ്ഡീഗഢ് എന്നിവിടങ്ങളില്‍ നിന്നുള്ള വക്താക്കള്‍ക്കായിരുന്നു നിര്‍ദ്ദേശം നല്‍കിയത്. ബാക്കിയുള്ള സംസ്ഥാനങ്ങളിലെ വക്താക്കളുമായി ഞായറാഴ്ച കൂടിക്കാഴ്ച നടത്തും.
ഈ മാസം 17-ാം തീയതിക്കു മുന്‍പ് ഫലം വരുമെന്നാണു പ്രതീക്ഷിക്കുന്നത്. അന്നാണ് സുപ്രീംകോടതി ചീഫ് ജസ്റ്റിസ് രഞ്ജന്‍ ഗൊഗോയ് ആ സ്ഥാനത്തു നിന്നു വിരമിക്കുന്നത്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
വിഷയത്തെക്കുറിച്ച് പഠിച്ചശേഷം നിര്‍ദ്ദേശങ്ങള്‍ പുറപ്പെടുവിക്കുമെന്നും അതനുസരിച്ചാവണം പാര്‍ട്ടി വക്താക്കളും സാമൂഹ്യമാധ്യമങ്ങള്‍ കൈകാര്യം ചെയ്യുന്നവരും പെരുമാറേണ്ടതെന്നും യോഗത്തില്‍ തീരുമാനിച്ചതായി ‘ദ പ്രിന്റ്’ റിപ്പോര്‍ട്ട് ചെയ്തു.
ഇപ്പോള്‍ എന്തെങ്കിലും പറഞ്ഞാല്‍ അതിനു വര്‍ഗീയ നിറം വരുമെന്നുള്ളതിനാലാണ് ഈ തീരുമാനത്തിലെത്തിച്ചേര്‍ന്നതെന്ന് ഒരു മുതിര്‍ന്ന ബി.ജെ.പി നേതാവ് പ്രിന്റിനോടു പറഞ്ഞു.
യോഗത്തില്‍ മുതിര്‍ന്ന നേതാക്കള്‍ അയോധ്യാക്കേസിന്റെ ചരിത്രത്തെക്കുറിച്ചും നിയമവശങ്ങളെക്കുറിച്ചും ക്ലാസ്സുകളെടുത്തു. പൂര്‍ണ്ണമായും തയ്യാറെടുക്കുക എന്നതാണ് ഉദ്ദേശിക്കുന്നതെന്ന് അദ്ദേഹം പറഞ്ഞു.
കൂടിക്കാഴ്ച നടക്കുന്നതിനു മുന്‍പേ പാര്‍ട്ടിതലത്തില്‍ ഇതിനുള്ള നടപടിക്രമങ്ങള്‍ സ്വീകരിച്ചതായി ബംഗാളിലെ ഒരു നേതാവ് പ്രതികരിച്ചു. വിധിയെക്കുറിച്ചുള്ള അഭ്യൂഹങ്ങള്‍ പ്രചരിപ്പിക്കരുതെന്നാണ് നല്‍കിയിട്ടുള്ള ഒരു പ്രധാന നിര്‍ദ്ദേശം.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
സാമൂഹ്യപ്രവര്‍ത്തകരുമായും മതനേതാക്കളുമായും സാമൂഹ്യമാധ്യമത്തിലെ പ്രമുഖരുമായും ബംഗാള്‍ ഘടകം കൂടിക്കാഴ്ചയും നടത്തിക്കഴിഞ്ഞു.
സമാന നീക്കങ്ങളാണ് ആര്‍.എസ്.സും വിശ്വ ഹിന്ദു പരിഷത്തും (വി.എച്ച്.പി) നടത്തുന്നത്. അവര്‍ ഇതോടകം മത, രാഷ്ട്രീയ നേതാക്കളുമായി കൂടിക്കാഴ്ച നടത്തിക്കഴിഞ്ഞു. വിധി വരുന്നതുവരെ ഒന്നും മിണ്ടരുതെന്ന നിര്‍ദ്ദേശവും നല്‍കിയിട്ടുണ്ട്.
ഇതു സംബന്ധിച്ച് കഴിഞ്ഞയാഴ്ച ആര്‍.എസ്.എസ് ഒരു പ്രസ്താവനയും പുറത്തിറക്കിയിരുന്നു. വിധി വന്നശേഷം ആ ദിവസം തന്നെ ആര്‍.എസ്.എസ് സര്‍സംഘചാലക് മോഹന്‍ ഭാഗവത് ആദ്യ പ്രസ്താവന പുറത്തിറങ്ങുമെന്ന് അടുത്ത വൃത്തങ്ങള്‍ പറഞ്ഞതായി പ്രിന്റ് റിപ്പോര്‍ട്ട് ചെയ്തു.
അയോധ്യയില്‍ വെച്ച് ഇക്കാര്യത്തില്‍ ചര്‍ച്ച നടത്തുന്നതില്‍ നിന്ന് ടി.വി ചാനലുകളെ അയോധ്യാ ജില്ലാ ഭരണകൂടം വിലക്കിയിട്ടുമുണ്ട്.
