
# Лудата надпревара продължава! Ливърпул и Сити се измъкнаха в края

Published at: **2019-11-02T18:54:00+00:00**

Author: ****

Original: [bTV Новините](https://btvnovinite.bg/sport/ludata-nadprevara-prodalzhava-livarpul-i-siti-se-izmaknaha-v-kraja.html)

Изключителна драма в 11-ия кръг на английската Висша лига! "Манчестър Сити" и "Ливърпул" записаха обрати и измъкнаха трите точки в своите двубои, след които разликата на върха остана 6 точки в полза на мърсисайдци.
Тимът на Юрген Клоп губеше с 0:1 до 87' при визитата си на "Астън Вила", но стигна до забележителна победа. Първо Андрю Робъртсън изравни три минути преди края, а впоследствие, дълбоко в добавеното време, Садио Мане донесе успеха.
Драма имаше и на "Етихад" в Манчестър, където "Сити" изоставаше с 0:1 до 70', след като Джеймс Уорд-Проус даде аванс на "Саутхемптън" в 13'. "Светците" се бранеха смело, но защитата им се пропука 20 минути преди края, когато Серхио Агуеро се разписа, възползвайки се от подаване на Кайл Уолкър. Любопитното е, че това бе първият точен удар за "гражданите" в мача и общо... 16-ти към вратата на "Саутхемптън".
"Сити" дочака своя момент и четири минути преди края Уолкър добави и попадение към асистенцията си, пращайки топката в мрежата зад МакКарти - 2:1.
Така "Ливърпул" води с актив от 31 точки, пред "Сити" с 25. В следващия кръг двата тима се сблъскват на "Анфийлд" в един от най-чаканите двубои от началото на сезона.
