
# V Slovenijo prihaja z desetimi tovornjaki

Published at: **2019-11-04T11:22:00+00:00**

Author: **G. S.**

Original: [Slovenske novice](https://www.slovenskenovice.si/bulvar/glasba-in-film/clanek/v-slovenijo-prihaja-z-desetimi-tovornjaki-245092)

Legendarni glasbenik, ki prihaja iz sosednje Italije, se v sklopu svetovne turneje vrača v ljubljansko Areno Stožice. Eros Ramazzotti bo 23. novembra znova razvnel slovensko občinstvo in obljublja nepozabno doživetje. V Ljubljano namreč prihaja z lastno produkcijo, ki obsega kar deset tovornih vozil, obiskovalci pa bodo priča vrhunski vizualizaciji s 3D-učinki, posebni odrski konstrukciji in ozvočenju, ki ne bo razočaralo nikogar.Že kot deček, ki je odraščal v rimskem predmestju Cinecitta, je sanjal o glasbeni karieri. Pri sedmih letih je v roke vzel kitaro in se kot statist znašel na filmskih setih, pri čemer je imel ves čas podporo družine. Tudi ko se je prijavil na prvi glasbeni festival Voci Nuove di Castrocaro, in to z lastno pesmijo, je povsem očaral. Nastopu je sledil podpis za snemanje prve plošče. Leta 1982 je izdal prvi singel An un amico, dve leti pozneje pa je zmagal na svetovno znanem glasbenem festivalu San Remo. Že pri izdaji prvega albuma Cuori Agitati so bile vse pesmi posnete tako v italijanščini kot španščini, kar nadaljuje še danes.Deset let po izdaji prvega singla je Ramazzoti postal svetovno znan. Z izdajo albuma Dove c’e Musica, ki ga je produciral sam, je dosegel neverjeten uspeh, saj je prepričal sedem milijonov poslušalcev, ki so kupili njegov album. Sodelovanje z legendarno Tino Turner in drugimi znanimi imeni je njegov status vsestranskega umetnika in svetovne senzacije le potrdilo. A če bi ga želeli opisati z besedo zvezdnik, bi mu storili krivico, saj ta beseda ne označuje razsežnosti svetovnega uspeha te karizmatične osebnosti. Ramazzotti je nesporna sila narave, ki tudi 30 let po prvem izdanem singlu in po 50 milijonih prodanih albumov še vedno dodaja nova poglavja k svoji neverjetni zgodbi. Ena takšnih se obeta 23. novembra, ko bodo na svoj račun lahko prišli vsi oboževalci popa in rocka s pridihom italijanskega melosa. 
