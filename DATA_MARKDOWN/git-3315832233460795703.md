
# Şcolile din capitala Indiei s-au redeschis, însă aerul continuă să fie nociv

Published at: **2019-11-06T14:29:02+00:00**

Author: **Jurnal.md**

Original: [Jurnal.md](http://jurnal.md/ro/news/e403d84a3aa41be4/scolile-din-capitala-indiei-s-au-redeschis-insa-aerul-continua-sa-fie-nociv.html?utm_source=RSS&utm_medium=RSS&utm_campaign=RSS)


        Şcolile din capitala Indiei, New Delhi, s-au redeschis miercuri după ce fuseseră închise timp de două zile din cauza unui episod extrem de sever de poluare, care a declanşat o urgenţă de sănătate publică şi a provocat proteste din partea rezidenţilor şi a grupurilor de mediu, informează Reuters.
      
Elevii indieni, mulţi purtând măşti de faţă, s-au întors în şcolile în New Delhi şi oraşele înconjurătoare, chiar dacă poluarea aerului a rămas la niveluri "nesănătoase" în majoritatea zonelor din nordul Indiei, inclusiv în capitală, scrie Agerpres.ro.
Biroul meteorologic din India prognozează precipitaţii uşoare pentru miercuri şi semnificative pentru ziua de joi. În timp ce ploile slabe pot deteriora şi mai mult calitatea aerului, cele torenţiale tind să scadă nivelul de poluare, care a atins duminică cele mai ridicate valori de anul acesta.
Calitatea generală a aerului din oraş s-a îmbunătăţit pentru a doua zi consecutiv miercuri datorită intensificării vânturilor, care au contribuit la disiparea unora dintre poluanţii din atmosferă.
Autorităţile din New Delhi au interzis luni circulaţia maşinilor cu numere de înmatriculare impare, într-o încercare de a reduce poluarea, deşi politicienii acestui oraş cu peste 20 de persoane de locuitori s-au contrazis pe seama cauzelor poluării şi a actorilor responsabili pentru aceasta.
În noaptea de luni spre marţi, peste 1.500 de oameni s-au adunat la Poarta India, un monument de război din centrul oraşului New Delhi, pentru a protesta faţă de nivelurile ridicate de poluare şi a cere măsuri din partea autorităţilor federale şi statale.
Indexul calităţii aerului măsurat de Ambasada Statele Unite de la New Delhi a rămas la nivelul "nesănătos" de 177 de unităţi miercuri, în scădere faţă de valoarea de 331, înregistrată marţi dimineaţă.
Duminică, un buletin guvernamental a anunţat că indexul calităţii aerului a atins cel mai grav nivel din anul 2019, urcând până la 494 unităţi pe o scală de 500. Luni dimineaţă, nivelul poluării coborâse sub valoarea de 400 de unităţi.
