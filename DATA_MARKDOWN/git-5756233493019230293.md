
# ماجرای ویدئوی جنجالی سخنان علم‌الهدی درباره اعتراضات لبنان و عراق

Published at: **2019-11-04T22:58:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619924/%D9%85%D8%A7%D8%AC%D8%B1%D8%A7%DB%8C-%D9%88%DB%8C%D8%AF%D8%A6%D9%88%DB%8C-%D8%AC%D9%86%D8%AC%D8%A7%D9%84%DB%8C-%D8%B3%D8%AE%D9%86%D8%A7%D9%86-%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%84%D8%A8%D9%86%D8%A7%D9%86-%D9%88-%D8%B9%D8%B1%D8%A7%D9%82)


        ویدئویی از سخنان احمد علم‌الهدی با زیر نویس عربی منتشر شده است در آن امام جمعه مشهد بی پرده از نفوذ ایران در عراق و لبنان سخن می‌گوید. این ویدئو در شرایطی منتشر شده که عراق و لبنان اوضاع آشفته‌ای دارند و روز‌های متوالی است که معترضان در کف خیابان‌ها به فساد و نابرابری در کشور معترضند. ویدئو منتشر شده از علم الهدی به عنوان سندی از نفوذ و دخالت ایران به ویژه در عراق مورد توجه قرار گرفته و بازتاب منفی زیادی داشته است.
      

        آفتاب‌‌نیوز :
      
در این سخنرانی علم‌الهدی می‌گوید: «امروز حشد شعبی عراق، ایران است. حزب‌الله لبنان، ایران است. انصارالله یمن، ایران است. جبهه وطنی سوریه، ایران است. جهاد اسلامی فلسطین، ایران است. حماس، ایران است. اصلا شما نگاه می‌کنید ایران کجاست امروز؟ مگر جنوب لبنان، ایران نیست؟ مگر حزب الله، ایران نیست؟ مگر این پهپاد‌هایی که یمنی‌ها فرستادند و سعودی‌ها را به خاک سیاه کشاندند ایران نبود؟ میگویند این پهپاد‌ها از شمال امده. هم جنوبتان ایران است. هم شمالتان ایران است.»
ویدئو این سخنان علم الهدی در شبکه‌های اجتماعی کشور‌های عربی منطقه به ویژه در عراق بازتاب وسیعی داشته و احساسات ملی گرایانه را در این کشور تحریک کرده است. این مسئله باعث شده که برخی ناظران و فعالان رسانه‌ای و سیاسی ایرانی نسبت به سخنان اینچنینی هشدار دهند.
ابتدا علی علیزاده تحلیلگر سیاسی ساکن لندن که مورد توجه رسانه‌های ایرانی است در یادداشتی از این سخنان علم الهدی انتقاد کرد و گفت: "این ویدیو و چنین ویدیو‌هایی توسط دستگاه پروپاگاندایی سعودی و آمریکایی و اسراییلی برجسته و در ابعاد وسیع منتشر و برای خشمگین کردن و تحریک کردن افکار عمومی عراقی و لبنانی استفاده شده است."
محمدرضا زائری روزنامه نگاری و فعال رسانه‌ای شناخته شده اصولگرا هم در این رابطه به تندی از آیت الله علم الهدی انتقاد کرده است. او در توئیتی با اشاره به تبعات سخنان علم الهدی، این اظهارات را "مثل کبریتی در انبار باروت"، دانست و نوشت: «شورای امنیت ملی باید به خطیبان و چهره‌های رسمی کشور درباره اظهارات منطقه‌ای‌شان اخطار دهد.»
او در ادامه با اشاره به اظهارات یک خطیب جمعه در دوران جنگ ایران و عراق گفت: «زمان جنگ خبر محرمانه از داخل ارتش عراق رسید که بمب‌ها را دستکاری میکنند، نقلش از یک خطیب جمعه موجب اعدام شان به دست صدام شد، این سال‌های اخیر هم آن قدر داستان شیخ مظلوم زکزاکی را در بوق و کرنا کردیم که باعث قلع و قمع شان شد! آیا توقع داریم دیگران در مقابل تحریک ما بی تفاوت باشند؟»
کاربران دیگری هم از سخنان خطیب جمعه مشهد انتقاد کرده اند و خواستار تذکر به وی شده‌اند. عده‌ای به استاندارد‌های دوگانه در تذکر و برخورد با مسئولان و مقاماتی که اظهار نظر‌های تفرقه افکنانه مطرح می‌کنند انتقاد کرده اند. کاربری در این باره نوشته است: «نمی‌شود به سخنان تفرقه‌افکنانه یونسی درباره عراق واکنش نشان دهیم، ولی در برابر اظهارات مشابه آیت الله علم الهدی سکوت اختیار کنیم؛ حیف است موفقیت‌های محور مقاومت بابت چنین اظهاراتی به تهدید تبدیل شود. ائمه جمعه نباید فقط به چیزی که میگویند توجه کنند باید تبعاتش را هم درنظر بگیرند.»
بیشتر فعالان فضای مجازی از علم الهدی خواسته اند که الزامات دیپلماتیک را رعایت کند.عراق و لبنان دو کشور عربی هستند که در هفته های اخیر درگیر شدیدترین اعتراض‌ها هستند در اعتراض های عراق در مواردی شعارهایی از سوی معترضان علیه ایران سر داده شده است. آنها خواستار پایان دخالت ایران در امور این کشور شده اند.
اعتراض های عراق بیشتر در مناطق شیعه نشین است و تا کنون ده ها نفر در این اعتراض ها کشته شده اند.در لبنان نیز، حزب الله که از سوی ایران حمایت می شود، مورد انتقاد قرار گرفته است.

        علم الهدی و ماجرای هک تلفن مقام های اسرائیلی
      
این اولین بار نیست که سخنان علم الهدی در حوزه سیاست خارجی خبرساز می‌شود. در فروردین ماه سال جاری رسانه‌های اسرائیلی مدعی شده بودند که ایران تلفن همراه بنی گانتز، رئیس پیشین ستاد ارتش و یکی از رقیبان اصلی نتانیاهو در انتخابات اخیر این کشور را هک کرده است.
در آن زمان هنوز انتخابات اسرائیل برگزار نشده بود تائید این خبر به عنوان دخالت ایران در فرآیند انتخابات به سود نتانیاهو تفسیر می‌شد. همان زمان رسانه‌های خارجی مدعی شدند که ایران تلفن‌های همسر بنیامین نتانیاهو و پسرش را هک کرده است. اما وزارت خارجه ایران نقش داشتن در هک شدن گوشی مقامات اسرائیل را "دروغ و فرافکنی" خوانده بود. در این فضا آیت الله علم الهدی در نماز جمعه مشهد برخلاف موضع رسمی ایران در این باره گفت: ««در چند روز گذشته تهاجم سایبری ایران در فضای مجازی، گوشی تلفن در جیب نامزد نخست‌وزیر اسرائیل را هک کرد و تمام اطلاعاتش را بیرون کشید و به دست گرفت.» او افزود: «همین کار را با خانواده نتانیاهو کرد، تمام تلفن آنان را هک کرد و بیرون کشید.»
سخنان علم الهدی در آن مقطع بازتاب وسیعی در رسانه‌های اسرائیلی و غربی داشت و آن را به نوعی تائید کننده تهدیدی سایبری ایران ارزیابی کردند.

        مواضع تند علم الهدی در مسائل داخلی
      
آیت الله احمد علم الهدی از چهره‌های همیشه بحث برانگیز در فضای رسانه‌ای است. او از منتقدان اصلی دولت حسن روحانی است و با صراحت سخنان انتقادی خود را درباره عملکرد دولت مطرح می‌کند.
او بار‌های علیه تصمیمات مهم از جمله توافق هسته‌ای اظهار نظر کرده است. اخیرا نیز به مقابله با تصویب لوایح مربوط به اف‌ای تی اف پرداخته است. علم الهدی کانال مالی اروپا، اینستکس را "کلاهبرداری" توصف کرده و معتقد است پیشنهاد "۱۵ میلیاردی "فرانسه نیز "کلک" اروپایی برای ماندن ایران در "برجام لعنتی" است.
علم‌الهدی دیدگاه‌های اجتماعی فرهنگی خاص خود را دارد و همیشه اظهار نظرهایش در این موارد خبرساز و بحث برانگیز است. او اخیر گفته است "شور جوانی در کار، ابتکار و فعالیت است نه در خوشگذرانی کردن با لذایذ جنسی."
علم الهدی تاکید کرد: «اگر بنا شد با توجه شرایط جوانی کفیل (سرپرست) خانواده شود، این جوان نشاط دارد نه جوانی که همیشه در حال عیاشی کردن، جفتک زدن و خوش‌گذرانی کردن با لذایذ جنسی است.»
امام جمعه مشهد موسیقی را از مظاهر "لهو لعب" می‌داند. او در بیشتر خطبه‌های خود از وضعیت حجاب در کشور گلایه می‌کند.
با این وجود افکار عمومی ایران می‌داند او سیاستمداری با مواضع خاص و بعضا تندروانه است و سخنانش کمتر به پای نظام و دولت نوشته می‌شود.
حرف‌های علم الهدی در ابعاد فرهنگی آن بیشتر در استان خراسان و به ویژه شهر مشهد موثر است. برای مثال برگزاری کنسرت موسیقی در این شهر به سختی امکانپذیر است.
