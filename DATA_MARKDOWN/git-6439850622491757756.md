
# বেরিয়ে আসছে কাউন্সিলর মঞ্জুর কুকীর্তি

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458091/%E0%A6%AC%E0%A7%87%E0%A6%B0%E0%A6%BF%E0%A7%9F%E0%A7%87-%E0%A6%86%E0%A6%B8%E0%A6%9B%E0%A7%87-%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%B8%E0%A6%BF%E0%A6%B2%E0%A6%B0-%E0%A6%AE%E0%A6%9E%E0%A7%8D%E0%A6%9C%E0%A7%81%E0%A6%B0-%E0%A6%95%E0%A7%81%E0%A6%95%E0%A7%80%E0%A6%B0%E0%A7%8D%E0%A6%A4%E0%A6%BF)

স্টাফ রিপোর্টার ॥ অস্ত্র ও মাদক মামলায় ঢাকা দক্ষিণ সিটি করপোরেশনের ৩৯ নম্বর ওয়ার্ড কাউন্সিলর ময়নুল হক মঞ্জুকে ১০ দিনের রিমান্ডে নিয়েছে পুলিশ। এছাড়া তার গাড়ি চালক সাজ্জাদ হোসেনের ৫ দিনের রিমান্ড নেয়া হয়েছে। শুক্রবার বিকেলে ঢাকা মেট্রোপলিটন ম্যাজিস্ট্রেট ধীমান চন্দ্র ম-প এ রিমান্ড মঞ্জুর করেন। এর আগে দুপুরে মামলার তদন্তকারী কর্মকর্তা ওয়ারী থানার এসআই হারুন অর রশিদ ঢাকা মেট্রোপলিটন ম্যাজিস্ট্রেট ধীমান চন্দ্র মণ্ডলের আদালতে কাউন্সিলর ময়নুল হক মঞ্জুর অস্ত্র ও মাদক মামলায় সাত দিন করে ১৪ দিনের রিমান্ডের আবেদন করে পুলিশ। পাশাপাশি মাদক মামলায় মঞ্জুর গাড়িচালক সাজ্জাদ হোসেনের রিমান্ড চেয়ে আবেদন করা হয়। শুনানি শেষে ঢাকা মহানগর হাকিম ধীমান চন্দ্র মণ্ডল অস্ত্র মামলায় ৫ দিন ও মাদক মামলায় ৫ দিনের রিমান্ড মঞ্জুর করেন। আর গাড়ি চালক সাজ্জাদ হোসেনের ৫দিনের রিমান্ড মঞ্জুর করেন।
সংশ্লিষ্ট সূত্রগুলো জানান, চলমান ক্যাসিনোবিরোধী অভিযান ও শুদ্ধি অভিযানের ধারাবাহিকতায় বৃহস্পতিবার দুপুর ১টার দিকে টিকাটুলির নিজ কার্যালয় থেকে ঢাকা দক্ষিণ সিটি কর্পোরেশনের (ডিএসসিসি) ৩৯ নম্বর ওয়ার্ড কাউন্সিলর ময়নুল হক মঞ্জুরকে গ্রেফতার করার পর র‌্যাব-৩ এর পক্ষ থেকে রাতে ওয়ারী থানায় অস্ত্র ও মাদক আইনে দুটি মামলা করেন র‌্যাব-৩ এর ডিএডি নায়েব সুবেদার ইব্রাহিম হোসেন। র‌্যাব-৩ এর অধিনায়ক লেফটেন্যান্ট কর্নেল শাফিউল্লাহ বুলবুল বলেন, অভিযানকালে তার কার্যালয় থেকে দুটি আগ্নেয়াস্ত্র, মাদক ও নিষিদ্ধ ওষুধ উদ্ধার করা হয়েছিল। এ কারণে তার বিরুদ্ধে অস্ত্র ও মাদক আইনে দুটি মামলা করা হয়। ওয়ারী থানার মামলা নম্বর ২৬ ও ২৭। রাতেই কাউন্সিলর মঞ্জুকে থানায় হস্তান্তর করা হয়। এদিকে কাউন্সিলর মঞ্জুর গ্রেফতার হওয়ার পর তার সম্পর্কে চাঞ্চল্যকর তথ্য বেরিয়ে আসে। ভুক্তভোগীরা জানান, তিনি ছিলেন রাজধানী সুপার মার্কেট ও নিউ রাজধানীর সুপার মাকের্টের ব্যবসায়ীদের কাছে মূর্তিমান আতঙ্ক। চাঁদা না দিলে নিজ হাতে দোকানো তালা ঝুলিয়ে দিতেন মঞ্জু। এই দুই মার্কেটের ১ হাজার ৭৮৮টি দোকান থেকে বিভিন্ন খাত দেখিয়ে প্রতি মাসে ৯৫০ টাকা করে আদায় করা হতো। কোন ব্যবসায়ী চাঁদা দিতে না চাইলে তার দোকানে তালা ঝোলাতেন মঞ্জু। প্রতিবাদ করায় হুমকি পেয়ে ব্যবসায়ী আজমল হোসেন, হাফিজুর রহমান, ফজলুল হক, সেন্টু চৌধুরী, আবু বকর ও মতিউর রহমান ওয়ারী থানায় সাধারণ ডায়েরি করেন। এর বাইরে ঈদে বা পূজায় মঞ্জুকে দিতে হতো বাড়তি টাকা। জেনারেটর, বেয়ারসহ অন্যান্য খরচের নামেও দিতে হতো চাঁদা। তার বেপরোয়া চাঁদাবাজি ও দখলবাজির বিরুদ্ধে ভুক্তভোগী ব্যবসায়ীরা স্বরাষ্ট্র মন্ত্রণালয়, পুলিশ ও র‌্যাব সদর দফতরসহ বিভিন্ন স্থানে একাধিক অভিযোগও করেন। মঞ্জুর কথার অবাধ্য হলেই ক্যাডার বাহিনী দিয়ে ধরে নিয়ে টর্চার সেলে নির্যাতন করা হতো।
নিজ নির্বাচনী এলাকা কে এম দাস লেন, অভয় দাস লেন, টয়েনবী সার্কুলার রোড, জয়কালী মন্দির রোড, ভগবতী ব্যানার্জী রোড, ফোল্ডার স্ট্রিট, হাটখোলা রোড এবং আর কে মিশন রোড এলাকার ফুটপাথ ও খালি জায়গায় দোকান বসিয়ে চাঁদাবাজি করত তার ক্যাডার বাহিনী। এসব এলাকা থেকে বর্জ্য ব্যবস্থাপনার নামেও চাঁদা তোলে মঞ্জুর ক্যাডাররা। স্থানীয়রা অভিযোগ করেন, কাউন্সিলর ছাড়াও মঞ্জু টিকাটুলীর বাংলাদেশ বয়েজ ক্লাবের সভাপতি। এই ক্লাবেও জুয়ার বোর্ড চালানোর অভিযোগ রয়েছে। সংশ্লিষ্ট সূত্রগুলো জানায়, রাজনৈতিক প্রভাব খাটিয়ে ২০১১ সাল থেকে টানা আট বছর মুক্তিযোদ্ধা কল্যাণ ট্রাস্টের আওতাধীন টিকাটুলীর ওই মার্কেটের ‘স্বঘোষিত’ সভাপতি তিনি। র‌্যাব-৩ এর অধিনায়ক লে. কর্নেল শাফীউল্লাহ বুলবুল সাংবাদিকদের বলেন, মনজুর স্ত্রী ও সন্তানরা মার্কিন যুক্তরাষ্ট্রে বসবাস করেন। অবৈধভাবে আয় করা কোটি কোটি টাকা তিনি হুন্ডির মাধ্যমে স্ত্রী-সন্তানের কাছে পাঠাতেন। জনপ্রতিনিধি হিসেবে তিনি এভাবে টাকা পাঠাতে পারেন কিনা- বিষয়টি আইনগতভাবে যাচাই-বাছাই করা হচ্ছে। এ বিষয়ে পুলিশের অপরাধ তদন্ত বিভাগ (সিআইডি) ও দুর্নীতি দমন কমিশন (দুদক) অনুসন্ধান করবে। রাজধানী মার্কেটের কয়েক ব্যবসায়ী জানান, মঞ্জু নিজেকে রাজধানী মার্কেটের অঘোষিত সভাপতি দাবি করতেন। কেউ দোকান ভাড়া নিলে, বিক্রি করলে দুই থেকে ৫ লাখ টাকা চাঁদা দাবি করতেন তিনি। র‌্যাব জানায়, মঞ্জু চাঁদাবাজি, সন্ত্রাসী কর্মকাণ্ড ও দখলবাজি করলেও তার বিরুদ্ধে এলাকাবাসী মুখ খুলত না। এ কারণে তার বিরুদ্ধে অভিযোগ থাকলেও সাক্ষীর অভাবে ব্যবস্থা নেয়া যায়নি। এ ব্যাপারে র‌্যাব-৩ এর অধিনায়ক লে. কর্নেল শাফীউল্লাহ বুলবুল জানান, মঞ্জুকে গ্রেফতারের এখন অনেকেই মুখ খুলছেন। এখন জনগণ আশ্বস্ত হয়েছেন। তাদের সাহস বেড়েছে। তারা আইনী কার্যক্রমে সহযোগিতা করবেন।
সংশ্লিষ্ট সূত্রগুলো জানায়, ৩৯ নম্বর ওয়ার্ডের কাউন্সিলর মঞ্জু ওয়ারি থানা আওয়ামী লীগের একজন ‘সম্মানীয় সদস্য। ঢাকা মহানগর আওয়ামী লীগের গত কমিটিতেও সদস্য হিসেবে ছিলেন তিনি। সম্প্রতি ক্ষমতাসীন আওয়ামী লীগ ও সহযোগী সংগঠনগুলোর মধ্যে দুর্নীতিবিরোধী শুদ্ধি অভিযান শুরু হলে নতুন করে তার নাম সামনে আসে। সিটি কর্পোরেশনের সভায় অনুপস্থিতির কারণে এ সপ্তাহের শুরুতে দক্ষিণ সিটির যে ২১ কাউন্সিলর কারণ দর্শাও নোটিস পাঠানো হয়েছে, তাদের মধ্যে মঞ্জু একজন।
