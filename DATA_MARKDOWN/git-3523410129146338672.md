
# 
        سیسی: قصد نداشتم رئیس جمهور شوم
      

Published at: **2019-11-07T15:48:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638697/%D8%B3%DB%8C%D8%B3%DB%8C-%D9%82%D8%B5%D8%AF-%D9%86%D8%AF%D8%A7%D8%B4%D8%AA%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%B4%D9%88%D9%85)

به گزارش بولتن نیوز، به نوشته روزنامه مصری الیوم السابع، عبدالفتاح سیسی، رئیس جمهوری مصر خاطرنشان کرد: من قصد کاندیدا شدن برای انتخابات ریاست جمهوری نداشتم و از عدلی منصور خواستم تا برای کاندیدا شدن این پست اقدام کند اما وی مخالفت کرد.
سیسی همچنین خاطرنشان کرد: چند ماهی تلاش کردم تا عدلی منصور، رئیس جمهور موقت آن زمان را برای کاندیدا شدن متقاعد کنم. به عدلی منصور گفتم لطفا این تصمیم را بگیر و من در جایگاه کنونی‌ام از تو حمایت می‌کنم و در کنارت می‌ایستم اما منصور مخالفت کرد و گفت که امکان ندارد.
عدلی محمود منصور در ۳ ژوئیه ۲۰۱۳ میلادی در نتیجه کودتای ۲۰۱۳ مصر و به دنبال عزل محمد مرسی از ریاست‌جمهوری مصر به وسیله ارتش مصر، به عنوان رئیس‌جمهور موقت دولت انتقالی و مسئول برگزاری انتخابات زودهنگام تعیین شد. او چند روز بعد حازم الببلاوی را به عنوان نخست‌وزیر دولت موقت منصوب نمود. منصور تا ۸ ژوئن ۲۰۱۴ که عبدالفتاح سیسی، رئیس‌جمهور مصر شد، کفیل ریاست جمهوری مصر بود.
سیسی در جریان سخنرانی خود به مناسبت سالروز میلاد نبی اکرم(ص) تصریح کرد، هرکس که برای پست ریاست جمهوری کاندیدا شود هدفش مصر، پیشرفت کشور و دفاع از آن است.
از سوی دیگر، رئیس جمهوری مصر تصریح کرد: ما به تلاش‌های دشمنان برای مانع‌تراشی در مسیر فعالیتمان توجه نمی‌کنیم و با همکاری و تلاش بیشتر به آن پاسخ می‌دهیم و با امید و اطمینان به خدا به جلو می‌رویم. من به پیروزی قریب‌الوقوع از جانب خدا برای کشور مصر و ملت آن و نیز تحقق آرزوهای خود برای داشتن کشوری پیشرفته ایمان دارم.
