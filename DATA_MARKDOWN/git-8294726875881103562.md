
# Lewis Hamilton (Mercedes) a câştigat al şaselea titlu de campion mondial de Formula 1

Published at: **2019-11-04T09:50:34+00:00**

Author: **Bogdan Barliga**

Original: [Auto Bild](https://www.auto-bild.ro/stiri/lewis-hamilton-mercedes-castigat-al-saselea-titlu-de-campion-mondial-de-formula-1-174018.html)


        Pilotul britanic Lewis Hamilton (Mercedes) a câştigat, duminică, al şaselea său titlu de campion mondial de Formula 1, după ce a terminat pe locul secund în Marele Premiu al Statelor Unite, de la Austin (Texas).
      
Cursa de la Austin a fost câștigată de Valtteri Bottas, colegul său de la Mercedes.
Cu un avans de 74 de puncte față de Bottas în clasamentul piloților, Hamilton a început cursa de pe locul 5, iar o clasare în preajma podiumului i-ar fi garantat oricum titlul. Britanicul nu s-a mulțumit însă cu puțin și a forțat o strategie cu o singură trecere pe la boxe, în speranța că va reuși să câștige cursa.
Campionul en-titre a plecat perfect, a ajuns pe locul 3, iar în următoarele momente din cursă a fost chiar lider, profitând de intrările la boxe ale lui Bottas și Verstappen, se arată într-un material gsp.ro.
Strategia lui Hamilton nu i-a adus victoria, acesta fiind depășit cu câteva tururi înainte de final de Bottas. Rămâne însă o cursă fantastică făcută de Hamilton pe circuitul de la Austin, un alt moment de referință de impresionanta sa carieră.
Hamilton a câştigat în acest sezon 10 curse, iar coechipierul său finlandez Valtteri Bottas a punctat în 4 curse.
Hamilton se află la doar un titlu de recordul deţinut de germanul Michael Scumacher – 7 titluri, dar are cu unul mai mult decât argentinianul Juan Manuel Fangio câştigător în 5 sezoane.
