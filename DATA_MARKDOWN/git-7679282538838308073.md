
# ममता के बाद अब कांग्रेस का आरोप- स्पाईवेयर के जरिए हैक किया गया प्रियंका का फोन

Published at: **2019-11-03T11:39:52+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-priyanka-gandhi-phone-suspected-of-being-hacked-via-whatsapp-says-congress-2829495.html)

इस्राइली सॉफ्टवेयर पेगासस के जरिए जासूसी को लेकर अब कांग्रेस ने रविवार को कहा कि कांग्रेस की महासचिव प्रियंका गांधी का फोन भी इसके जरिए हैक किया गया। कांग्रेस के प्रवक्ता रणदीप सूरजेवाला ने एक पीसी को संबोधित करते हुए कहा कि प्रियंका के पास व्हाट्सएप की ओर से कॉल आया जिसमें उनके फोन की संभवत: जासूसी की बात कही गई। बता दें कि इससे पहले एनसीपी के वरिष्ठ नेता प्रफुल्ल पटेल की भी जासूस की खबर सामने आई थी।
बता दें कि हाल ही में जासूसी मामले पर कांग्रेस अध्यक्ष सोनिया गांधी ने केंद्र सरकार की आलोचना की। उन्होंने शनिवार को कहा कि हालिया खुलासे चौंकाने वाले हैं कि इजरायली सॉफ्टवेयर पेगासस के जरिए सामाजिक कार्यकर्ताओं, पत्रकारों और नेताओं की जासूसी की गई। उन्होंने कहा कि ये गतिविधियां न सिर्फ गैरकानूनी और असंवैधानिक हैं बल्कि शर्मनाक भी हैं। पार्टी के मुख्य प्रवक्ता रणदीप सुरजेवाला ने ट्वीट कर कहा, भाजपा सरकार ने जासूसी मामले पर वाजिब सवालों के जवाब देने से इनकार किया। उन्होंने सवाल किया कि भारत सरकार में किसने स्पाइवेयर की खरीदारी की?
उधर पश्चिम बंगाल की मुख्यमंत्री ममता बनर्जी ने दावा किया कि उनका फोन टैप किया गया था। उनके पास इस आरोप को साबित करने के लिए सबूत भी मौजूद हैं। ममता ने राज्य सचिवालय में कहा-यह सच है कि मेरा फोन टैप किया गया, मुझे इसकी जानकारी मिली है।
