
# سفیر افغانستان: خواهان یک همسایگی خوب با ایران هستیم

Published at: **2019-11-03T23:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980812214.html)

سفیر افغانستان در تهران در نشستی جوانب مختلف تحولات اخیر افغانستان و مواضع ملی و منطقه‌ای این کشور را در روند مذاکرات صلح تشریح کرده و همکاری‌های میان ایران و افغانستان را برشمرد.
 به گزارش ایسنا، عبدالغفور لیوال، سفیر افغانستان در تهران در نشستی که عصر امروز (یکشنبه) در ساختمان شورای راهبردی روابط خارجی با حضور سیدرسول موسوی، دستیار وزیر امور خارجه و مدیر کل آسیای جنوبی برگزار شد، گفت: اتفاقات خوبی قرار است در افغانستان بیفتد. اخیراً پروسه انتخابات در افغانستان برگزار شده است که به‌زودی نتایج این انتخابات اعلام می‌شود و برنده آن حکومت جدید را تشکیل می‌دهد.
لیوال ادامه داد: اولویت این حکومت مذاکرات صلح خصوصاً مذاکرات بین‌الافغانی است. شما می‌دانید که مذاکرات میان آمریکا و طالبان که به تعویق افتاد، مذاکراتی بود که سه محور اساسی داشت؛ وضع تقسیم اوقات به خاطر خروج نیروهای بین‌المللی از افغانستان، به وجود آمدن تضمینی که در تبانی با گروه‌های جنگی در افغانستان کسی در افغانستان برای کشورهای دیگر ایجاد خطر نکند و این دعوایی بود که در حضور یک حکومت مقتدر ملی در افغانستان ناممکن بود و ناممکن هست.
او گفت: مساله سوم هم شریک شدن طالبان در آینده سیاسی افغانستان است که آن بخش، موجب آغاز مذاکرات بین‌الافغانی می‌شد.
سفیر افغانستان در تهران علاوه بر این گفت: مهم‌ترین شرط مردم و حکومت افغانستان برای تداوم مذاکرات، اجرای آتش‌بس است. این مذاکرات ظاهرا بعد از حملاتی خونین در کابل متوقف شد. مساله دیگر انتخابات است که حکومت و مردم افغانستان در برگزار کردن انتخابات پافشاری داشتند. هر دو طرفی که در انتخابات پیش‌ رو هستند، خصوصا اشرف غنی، رئیس‌جمهور افغانستان، معتقد است که بعد از استخراج حکومت فعلی مذاکرات صلح آغاز می‌شود و ما امیدواریم این مذاکرات با آتش‌بس آغاز شود.
لیوال همچنین بیان کرد: اما قضیه افغانستان دو بعد منطقه‌ای و بین‌المللی دارد. در بعد منطقه‌ای خوشبختانه ما شاهد سیاست‌های مبتنی بر واقع‌بینی منطقه‌ای خصوصا از جانب ایران هستیم. به‌ویژه درباره جریان‌های اخیر که گفته‌اند در هیچ مذاکره‌ای بدون نماینده افغانستان حضور نخواهند داشت. از نظر ایران این مذاکرات بی‌نتیجه خواهد بود. حکومت‌های دیگر تاثیرگذار در آسیای مرکزی از جمله چین و روسیه هم آهسته‌آهسته به شکلی واقع‌بینانه در تماس‌های بسیار مرموز و مبهم‌شان با طالبان تجدید نظر کردند.
او افزود: مشکل اساسی هنوز در مورد پاکستان وجود دارد. شما از طرح اخیر حکومت افغانستان در مورد صلح خبر دارید که تاکید بر آتش‌بس و خروج مسئولانه نیروهای بین‌المللی از افغانستان در آن مطرح است و همچنین دربرگیرنده حرکتی به سمت توسعه مصالحه ملی در افغانستان، رهایی زندانیان و سایر مسائل است. یک بخش هم مربوط به این است که طالبان باید موضع‌شان را درباره ارتباط داشتن با دولت افغانستان به وضوح بیان کنند که در چه حد است. پاکستان باید به صلح و حاکمیت ملی در افغانستان احترام بگذارد.
سفیر افغانستان در تهران گفت: همان طور که کشورهای همسایه در حلقه اول روابط خارجی برای ما هستند، روابطی نزدیک و خوب را با آنها از جمله کشورهای جمهوری اسلامی ایران، پاکستان و کشور چین آرزو داریم. ما داد و ستدهای اقتصادی که منافع هر دو طرف را تضمین کند به هرگونه روابط سیاسی و ایدئولوژیک ترجیح می‌دهیم. افغانستان پتانسیل‌های بالایی دارد که می‌تواند شریک اقتصادی و تجاری خوبی برای کشورهای منطقه باشد.
این مقام افغان در ادامه با تاکید بر روابط خوب با همسایگان گفت: امیدواریم کشورهای منطقه از جنگ‌های نیابتی علیه هم در افغانستان دست بکشند چون به نفع هیچ کس نیست و امیدواریم تاثیر خوبی در منطقه داشته باشد.
لیوال تشریح کرد: نگرانی عمده منطقه این است که اگر در غیاب مردم و حکومت افغانستان توافقاتی صورت بگیرد، چه تضمینی وجود دارد که این توافقات فقط با نام توخالی عمارت اسلامی انجام شود. به این معنا که ذیل آن تمام پتانسیل نظامی آن منتقل شود به گروه‌های تروریستی یعنی تهدید منطقه‌ای همچنان بر جای خود بماند. به این خاطر حکومت و مردم افغانستان یگانه‌مراجع‌ای هستند که می‌توانند روند صلح آن را تضمین کنند.
وی درباره مناسبات ژئوپلتیک گفت: اولاً افغانستان کشوری مستقل است که خود تعیین می‌کند با چه کشورهایی رابطه داشته باشد و هیچ کسی برای روابط با آن تعیین تکلیف نمی‌کند. اگر چنین بود با ایران روابطی چندین هزار ساله نداشتیم. تعادل در روابط خارجی یک اصل است. ما می‌خواهیم با هند و همچنین پاکستان مناسبات خوبی داشته باشیم. بارها به پاکستان اطمینان داده‌ایم که دوستی و مناسبات خوب ما با هند قطعا به معنی دشمنی با کشور دیگری نیست. هیچ کسی نمی‌تواند از قلمرو افغانستان تهدیدی علیه کشور دیگر به وجود آورد.
لیوال در ادامه این مطلب گفت: افغانستان که بیشترین صدمه را از ناحیه جنگ‌ها دیده است، قطعا اجازه نمی‌دهد همسایه‌های آن از بابت سیاست‌های مستقل خارجی‌اش متضرر شود. اطمینان یک ملت کافی است تا آنها باور کنند. بندر چابهار از اولویت‌های سیاست‌های اقتصادی افغانستان است و ما به خاطر نگرانی کشور خاصی نمی‌توانیم از آن بگذریم. این راه‌های ترانزیتی اقتصاد افغانستان را با اقتصادهای منطقه‌ای مرتبط می‌کنند.
سفیر افغانستان در تهران گفت: متاسفانه با گروه‌های تروریست بین‌المللی درگیر هستیم که از بیرون آمده و دستور کارشان خارجی است. با آن صلح نکرده و قلع و قمشان می‌کنیم. آنها حق حضور در افغانستان را ندارند.
او با اشاره به همکاری‌ها میان افغانستان و ایران گفت: حکومت افغانستان خواهان گسترش مناسبات با ایران در تمامی جوانب است. به‌زودی سند جامع راهبردی که متشکل از پنج بند در زمینه‌های اقتصادی، تجاری، مهاجرت، فرهنگی و مساله آب است با ایران امضا می‌شود که تنها در یکی دو زمینه تفاوت اندکی وجود دارد. امیدواریم همکاری‌های اقتصادی به صورت برد - برد انجام شود. در زمینه مهاجران نیز به جهت حضور قانونی‌شان در ایران ملاقات‌های خوبی انجام شده است و همکاری‌ها ادامه می‌یابد.
لیوال اظهار کرد: مهم‌ترین مساله که آن را پیشرفتی در مناسبات سیاسی می‌بینیم توافق نظر در سیاست‌های کلان منطقه است. جمهوری اسلامی خواهان صلح آبرومند در افغانستان است و ما خواهان یک همسایگی خوب هستیم.
سفیر افغانستان در تهران گفت: راه‌ حل صلح منطقه‌ای این است که دولت با دولت و مردم با مردم مناسباتی واضح داشته باشند. اگر مناسبات پنهان با گروه‌های تروریست و سایرین وجود داشته باشد، صلح محقق نمی‌شود. ما فکر می‌کنیم که موضع‌گیری سیاسی ایران به خاطر تهدیدات موجود در منطقه است که واضح می‌باشد و ما موضع مشترکی در برابر دشمنان صلح در این منطقه داریم. مردم هوشمند ایران و افغانستان متوجه این خطر هستند.
