
# Milan-Lazio 1-2: Immobile-Correa, i biancocelesti sfatano il tabù San Siro

Published at: **2019-11-03T23:03:00+00:00**

Author: **ANTONIO FARINOLA**

Original: [Repubblica.it](https://www.repubblica.it/sport/calcio/serie-a/lazio/2019/11/03/news/milan-lazio_1-2_immonile-correa_biancocelesti_sfatano_tabu_san_siro-240175683/)

MILANO - Trenta anni dopo l'ultima volta, la Lazio batte il Milan a San Siro e aggancia il quarto posto in classifica. Al Meazza finisce 2-1 per i biancocelesti che passano grazie a un gol di Immobile nel primo tempo e a una rete di Correa nella ripresa. Un successo fondamentale per gli uomini di Inzaghi che approfittano del passo falso dell'Atalanta in casa col Cagliari per raggiungerla in piena zona Champions e restare in scia della Roma, terza. Per il Milan, invece, è notte fonda. Sesta sconfitta in 11 partite ed Europa sempre più lontana, ora a 8 lunghezze. E le prossime partite non saranno passeggiate: Juventus a Torino e Napoli a San Siro dopo il rientro dalla sosta.
Bel primo tempo a San Siro con entrambe le squadre che se la giocavano a viso aperto. La prima palla gol capita sul piedi di Immobile che, servito in area da Lulic, cerca di sorprendere Donnarumma sul secondo palo trovando l'ottima risposta del portiere di casa. 2′ più tardi è Piatek ad avere il pallone dell'1-0, ma Acerbi in scivolata devia in angolo il tiro del polacco. Poi in 10′ accade di tutto. Al 21′ Strakosha salva a tu per tu con Paquetà, sull'azione seguente Immobile, defilato sulla sinistra in area, supera Donnarumma, ma colpisce la traversa. Al 23′ Castillejo impegna da fuori Strakosha, 60" più tardi Immobile, servito da un cross di Lazzari, anticipa Duarte e di testa infila il portiere rossonero: per l'attaccante si tratta della centesima rete con la maglia della Lazio. Al 29′ il pareggio milanista: cross morbido dalla sinistra di Theo Hernandez, Piatek in acrobazia prolunga la sfera sul petto di Bastos che spiazza Strakosha. Al 40′ Calhanoglu prova a sorprendere il numero uno laziale dalla bandierina, ma Strakosha è bravissimo a salvare sulla linea di porta. Nel finale doppia occasione per Correa, prima è bravo Donnarumma, poi Romagnoli a chiuderlo in angolo.
La ripresa è meno avvincente. Tanti gli errori in fase di impostazione da parte di entrambe le squadre, poi l'ingresso di Leao al posto di Paquetà provoca l'effetto opposto in casa Milan col francese impacciato, lento e a tratti svogliato. Con lui si spegne tutto il reparto offensivo con Piatek che scompare letteralmente dalla scena e Rebic che si perde sulla corsia di destra. L'unico sussulto rossonero nel secondo tempo è una punizione da fuori di Calhanoglu che Strakosha respinge con i pugni. Anche la Lazio cala fisicamente e si rende meno pericolosa dalle parti di Donnarumma che, però, nel finale nega la gioia del gol prima a Parolo, poi ad Acerbi su calcio d'angolo, infine a Luis Alberto. All'83', però, lo spagnolo raccoglie un palla respinta corta da Duarte e verticalizza per Correa che questa volta, a tu per tu con Donnarumma, non sbaglia. Il Milan non ha più la forza di reagire, la Lazio si chiude bene e sbanca San Siro dopo 30 anni esatti.MILAN-LAZIO 1-2 (1-1)MILAN (4-3-3): Donnarumma; Calabria, Duarte, Romagnoli, Hernandez; Krunic (85′ Bonaventura), Bennacer, Paquetà (53′ Leão); Castillejo (35′ Rebic), Piatek, Calhanoglu. A disp: Reina, A. Donnarumma, Caldara, Gabbia, Conti, Rodriguez, Biglia, Kessié, Borini. All.: Stefano PioliLAZIO (3-5-2): Strakosha; Bastos, Acerbi, Radu; Lazzari, Milinkovic (60′ Parolo), Leiva, Luis Alberto, Lulic; Correa, Immobile (60′ Caicedo, 82′ Cataldi)). A disp: Guerrieri, Alia, Patric, Vavro, Luiz Felipe, Marusic, Lukaku, Jony, Berisha, Adekanye. All.: Simone InzaghiArbitro: Gianpaolo Calvarese (Teramo)Marcatori: 25′ Immobile (L), 28′ aut. Bastos (M), 83′ Correa (L)NOTE: Ammoniti: Duarte, Krunic, Bennacer (M) Milinkovic, Parolo, Radu, Leiva, Cataldi (L). Recupero: 1′, 5′.
