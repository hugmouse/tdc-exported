
# برنده جایزه «گنکور» معرفی شد

Published at: **2019-11-04T19:55:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619906/%D8%A8%D8%B1%D9%86%D8%AF%D9%87-%D8%AC%D8%A7%DB%8C%D8%B2%D9%87-%DA%AF%D9%86%DA%A9%D9%88%D8%B1-%D9%85%D8%B9%D8%B1%D9%81%DB%8C-%D8%B4%D8%AF)


        جایره ادبی «گنکور» به‌عنوان مهم‌ترین جایزه ادبیات فرانسه جایزه سال ۲۰۱۹ خود را به رمان نوشته «ژان پل دوبوا» اعطا کرد.
      

        آفتاب‌‌نیوز :
      
هیات داوران ده‌نفره جایزه «گنکور» سرانجام رمان «همه انسان‌ها به یک روش زندگی نمی‌کنند» نوشته «ژان پل دوبوا» را به عنوان برنده نهایی این جایزه ادبی معرفی کرد.
به گزارش روزنامه پاریزین فرانسه، «عطش» نوشته «املی نوتومب» رمان‌نویس بلژیکی، «‌سهم پسر» نوشته «ژان لوک کوتلمان» و «جهان بیرونی»‌ نوشته «اولیویه رولین»‌ سه اثر دیگری بودند که به عنوان نامزدهای نهایی جایزه ادبی «گنکور» در سال ۲۰۱۹ با رمان نوشته «ژان پل دوبوا» رقابت می‌کردند.
داستان این رمان ۲۵۶ صفحه‌ای که بیست و دومین داستان بلند نوشته «ژان پل دوبوا» است و به زبان انگلیسی نیز ترجمه شده، از زبان شخصیتی به نام «پل هانسن» روایت می‌شود که دو سال است در زندانی در شهر بوردو دوران سختی را پشت سر می‌گذارد.
جایزه «گنکور» اولین‌بار در سال ۱۹۰۳ از سوی «ژول» و «ادمون گنکور» راه‌اندازی شد. اگرچه برنده این جایزه تنها مبلغی ناچیز معادل ۱۰ یورو دریافت می‌کند، اما جایزه غیررسمی «گنکور» که فروش بالای رمان برنده را برای نویسنده‌اش به ارمغان می‌آورد، بسیار باارزش‌تر از جایزه اصلی است.
از برندگان سرشناس این جایزه می‌توان از «مارسل پروست» در سال ۱۹۲۹، «سیمون دوبووار» در سال ۱۹۵۴ و «پاتریک مودیانو»، برنده نوبل ادبیات سال ۲۰۱۴ نام برد. سال گذشته «فرزندان‌شان پس از آن‌ها» نوشته «نیکلاس متئو» به عنوان برنده نهایی جایزه «گنکور» انتخاب شد.
