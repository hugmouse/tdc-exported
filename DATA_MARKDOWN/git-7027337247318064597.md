
# خطیبی: به هواداران پرسپولیس گفتم آفرین به شما که برایتان پنالتی‌ گرفتند اما به من توهین کردید

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696344/%D8%AE%D8%B7%DB%8C%D8%A8%DB%8C-%D8%A8%D9%87-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DA%AF%D9%81%D8%AA%D9%85-%D8%A2%D9%81%D8%B1%DB%8C%D9%86-%D8%A8%D9%87-%D8%B4%D9%85%D8%A7-%DA%A9%D9%87-%D8%A8%D8%B1%D8%A7%DB%8C%D8%AA%D8%A7%D9%86-%D9%BE%D9%86%D8%A7%D9%84%D8%AA%DB%8C%E2%80%8C-%DA%AF%D8%B1%D9%81%D8%AA%D9%86%D8%AF-%D8%A7%D9%85%D8%A7-%D8%A8%D9%87-%D9%85%D9%86-%D8%AA%D9%88%D9%87%DB%8C%D9%86-%DA%A9%D8%B1%D8%AF%DB%8C%D8%AF)


        در نیم‌فصل 3، 4 بازیکن در پست‌هایی که نیاز داریم به خصوص در خط حمله جذب می‌کنیم و مطمئنم این تیم می‌تواند در پایان فصل حداقل جزو 8 تیم بالای جدول قرار بگیرد.
      
سرمربی تیم فوتبال ماشین‌سازی تبریز،‌گفت: بعد از اینکه نتوانستم پنالتی بزنم به خانواده من توهین شد باید نظم و انضباطی ایجاد شود که حرمت‌ها حفظ شود.به گزارش فارس، رسول خطیبی در گفت‌وگو با برنامه تهران ورزشی در خصوص شرایط تیم ماشین‌سازی تبریز، گفت: تیم ما بر اساسی بسته شده که برای دو فصل آینده برنامه‌ریزی کردیم. وقتی فصل تمام شد تعداد زیادی از بازیکنان اصلی قراردادشان تمام شد و جدا شدند. طبق برنامه‌ریزی که انجام دادیم بازیکنان جوانی را با قراردادهای سه ساله جذب کردیم و این نشان می‌دهد که باشگاه برنامه و هدف مشخصی دارد از بازیکنان سال گذشته تنها 3، 4 نفر باقی ماندند و ما بازیکنان جدیدی را جذب کردیم که اگر تمرکز و خودباوری داشته باشند نتایج خوبی می‌گیریم. 5 بازیکن ما مقابل پرسپولیس برای اولین بار در ورزشگاه آزادی بازی می‌کردند. آنها باید به خودباوری برسند و در این صورت حرف‌های زیادی برای گفتن خواهیم داشت.
خطیبی در ادامه گفت: در نیم‌فصل 3، 4 بازیکن در پست‌هایی که نیاز داریم به خصوص در خط حمله جذب می‌کنیم و مطمئنم این تیم می‌تواند در پایان فصل حداقل جزو 8 تیم بالای جدول قرار بگیرد.
وی در پاسخ به این سؤال که آیا قبول دارد ماشین‌سازی بخشی از باشگاه تراکتور است، گفت: به نظر من این بحث را جناب نصیرزاده مدیرعامل باشگاه انجام دهند بهتر است اما ما زیرمجموعه یکی از شرکت‌های گسترش فولاد تبریز هستیم و از تراکتورسازی جدا هستیم.
خطیبی در پاسخ به این سؤال که آیا زنوزی در مسائل مالی به ماشین‌سازی کمک می‌کند، گفت: نه، تمام مسائل مالی ما زیرنظر گسترش فولاد تبریز است باشگاه ما جدا شده و ربطی به تراکتور ندارد بحث تراکتور شرکت آتا است و برای ما شرکت دیگری است.
سرمربی ماشین‌سازی در مورد پنالتی تیم پرسپولیس و بازی هفته نهم گفت: صحنه پنالتی طوری بود که فقط داور نزدیک بود، من بعد از بازی هم گفتم کاری ندارم که پنالتی بود یا خیر، بعد از پنالتی اتفاقاتی افتاد که ربطی به من نداشت، پنالتی برای پرسپولیس بود اما بعد از آن اتفاقاتی افتاد که من مانده‌ام و به من بی‌احترامی شد. من برای هواداران دست زدم و به آنها گفتم آفرین به شما که برایتان پنالتی گرفته شده و شما به من توهین می‌کنید من در همان لحظه اعتقاد داشتم اگر آنها بازیکن خودشان را تشویق و حمایت می‌کردند او روحیه بیشتری می‌گرفت.
خطیبی در ادامه گفت: باید مسؤولین اوضاع را مدیریت کنند که احترام حفظ شود من از شما سؤال می‌کنم اگر شما جای من بودید و سرمربی ماشین‌سازی بودید چه کار می‌کردید.
مجری برنامه تهران ورزشی در این لحظه به رسول خطیبی پاسخ داد: من نمی‌توانم جوابی بدهم چون در این شرایط نیستم.
وی در ادامه اظهار داشت: من به آنها گفتم آفرین به شما که برایتان پنالتی گرفته شده اما به من توهین می‌کنید.
سرمربی ماشین‌سازی در مورد اینکه امیر قلعه‌نویی در واکنش به شعار هواداران با دست به روی سینه‌اش می‌زند، گفت: اگر عکس‌العملی از طرف هواداران نباشد مگر مربی می‌تواند چیزی بگوید. کمیته انضباطی حتماً برخورد می‌کند، قطعاً اتفاقی افتاده که او مجبور به واکنش می‌شود. بعد از اینکه نتوانستند پنالتی را بزنند به خانواده من توهین شد، در کشورهای خارجی به خصوص اروپا زمانی که به یک بازیکن حریف اعتراض دارند، اعتراض‌شان را با سوت یا هو کشیدن انجام می‌دهند اما در ورزشگاه‌های ما این‌طور نیست نباید پای خانواده‌ها وسط بیاید.من هواداران پرسپولیس را نمی‌گویم کل استادیوم‌ها را می‌گویم اگر به خود فرد اعتراض دارید با لحنی اعتراض کنید که حرمت‌ها حفظ شود. مسابقه پخش زنده است و کودکان هم در ورزشگاه حضور دارند.
خطیبی افزود: پسر من در رختکن گریه می‌کرد دیگر چگونه می‌توانم او را به ورزشگاه بیاورم، بچه من، بچه آنهاست و مادر من، مادر آنهاست. خیلی‌ها نمی‌دانستند که مادر من مادر شهید است و تا به حال هم به زبان نیاورده بودند اما به هر حال هر آدمی ظرفیت و توانی دارد باید یک نظم و انضباط به وجود بیاید که دیگر این حاشیه‌ها و توهین‌ها در ورزشگاه ما نباشند.
وی در ادامه تصریح کرد: فرهنگ ایرانی‌ها قوی است و باید در استادیوم‌ها این فرهنگ را به وجود بیاوریم، تمام باشگاه‌ها باید روی سکوها بیشتر کار کنند و همچنین کانون هواداران باشگاه‌ها باید تلاش کنند جوی به وجود بیاید که همه از فوتبال لذت ببرند. ما از این باخت‌ها و بردها زیاد دیده‌ایم، اصلاً باید این فرهنگ را جا بیندازیم که تیم حریف هم تشویق شود.
سرمربی ماشین‌سازی تبریز اظهار داشت:از تمام مردم خوب آذربایجان و همچنین دیگر نقاط ایران از جنوب ، شمال که با من همدردی کردند و حمایتم کردند، از فرمانده سپاه عاشورا، نمایندگان مجلس، بزرگان و پیشکسوتان فوتبال مانند حمید استیلی و امیر قلعه‌نویی و دیگر مربیان لیگ برتر که با من تماس گرفتند و من را درک کردند تشکر می‌کنم.وزیر ورزش مهدی تاج، جناب انصاری‌‌فرد مدیرعامل با اخلاق پرسپولیس که از من حمایت کردند از همه آنها تشکر می‌کنم امیدوارم از این به بعد در ورزشگاه‌ها صمیمیت باشد چه برای تهرانی‌ها در تبریز و چه برای تبریزی‌ها در تهران.
