
# آتش کالدرون بر خرمن پرسپولیس!

Published at: **2019-11-01T09:48:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619181/%D8%A2%D8%AA%D8%B4-%DA%A9%D8%A7%D9%84%D8%AF%D8%B1%D9%88%D9%86-%D8%A8%D8%B1-%D8%AE%D8%B1%D9%85%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3)


        اظهارات سرمربی پرسپولیس طی هفته‌های اخیر نشان می‌هد او بیش از اینکه به دنبال حل مشکلات فنی تیمش باشد، تمرکز خود را روی عملکرد تیم‌های دیگر گذاشته است.
      

        آفتاب‌‌نیوز :
      
از زمانی که گابریل کالدرون به ایران آمد خیلی از اهالی فوتبال انتظار داشتند این مربی با تجربه آرژانتینی به دور از حواشی و با تمرکز روی عملکرد فنی بازیکنانش، روزهای خوبی را که پرسپولیس در طول سه فصل قبل برای هوادارانش ساخته بود تکرار کند اما با گذشت زمان و شروع لیگ برتر، کم کم مشخص شد کالدرون فردی نیست که به حواشی علاقه نداشته باشد. با وجود اینکه پرسپولیس با مربی آرژانتینی خود هفته‌های آغازین لیگ را خوب آغاز نکرد و برابر رقبای بالانشین جدول شکست خورد اما مربی آرژانتینی به جای تمرکز بیشتر روی مسائل فنی شروع به حاشیه سازی برای خود و سایر رقبا کرد. فرافکنی که کالدرون آغازگرش بود این روزها بیش از اینکه این مربی را به اهداف خود نزدیک کند به نظر می‌رسد برای پرسپولیسی‌ها مشکلاتی ایجاد کرده است.
کالدرون در اولین اظهارات جنجالی خود پیش از داربی۹۰، اظهار کرد: "من از روزی که این‌جا بودم مدام شنیدم که گفته‌اند استقلال مشکل دارد. یا این که از داور شکایت کرده‌اند یا گفته‌اند مصدوم داریم. حقیقت این است که استقلال ۷ بازیکن جدید و دو بازیکن خارجی گران‌قیمت خریده است. من می‌خواستم دیاباته را بگیرم ولی باشگاه من پول کافی برای خرید نداشت. سپاهان و تراکتور بازیکن‌های جدیدی خریده‌اند که از بازیکن‌های ما گران‌تر هستند. من یک بازیکن ارزان خریدم که نهمین گزینه من بود. وقتی که شما چهار فرزند داشته باشید و یکی از آنها سه سال قهرمان شده باشد، من سعی می‌کنم که به فرزندان دیگر کمک کنم که آنها هم قهرمان شوند. فرزند دیگری که قرار است به آن توجه شود مسئولیتش را بپذیرد و مدام شکایت نکند. ما مدعی قهرمانی هستیم. دوست دارم دیگرانی که داور را محکوم می کنند مسئولیتشان را بپذیرند. همان‌طور که ما حسینی نداریم استقلال هم بازیکنانی را ندارد ولی ما تیم‌های بزرگی هستیم. در بازی آخر ما بیرانوند را نداشتیم ولی من شکایتی نکردم. به عنوان یک تیم بزرگ باید نقش خودمان را بپذیریم."
این اظهارات در آن مقطع حواشی خاصی را درگیر پرسپولیس کرد چرا که مربی این تیم خارج از مسائل حرفه‌ای، به رابطه استقلال و وزارت ورزش و جوانان اشاره کرده بود اما این پایان کار نبود چون او باز هم درست زمانی که استقلال از بحران خارج شده بود و روزهای خوبی را تجربه می‌کرد، درباره این تیم و بازی‌اش برابر پارس جنوبی جم صحبت کرد. کالدرون در جدیدترین اظهارت خود عنوان کرد: "امیدوارم نتیجه فقط در زمین مسابقه مشخص شود، نه مثل بازی آخر استقلال."
او البته در نشست خبری پیش از دیدار تیمش برابر ماشین‌سازی دوباره اظهارات غیر حرفه‌ای خود را تکرار کرد و گفت: "باید برد و باخت ما در زمین مشخص شود و این یک حرف ورزشی است. از وقتی لیگ شروع شده جریمه‌های زیادی علیه تیم ما ناعادلانه اعمال شده است. برای همین گفتم برد و باخت ما باید در زمین اتفاق بیفتد. چیزی که من در بازی استقلال با پارس جنوبی جم دیدم موجب نگرانی من برای فوتبال ایران شد. من با تمام توانم تلاش می‌کنم تا تیمم موفق شود. تمام تلاشم را می‌کنم که فوتبال تیمم بهتر شود و به فوتبال ایران کمک کنم. در فوتبال همیشه اشتباهاتی وجود دارد. اشتباهات مربی، بازیکنان و داور. من ۴۵ سال است که در فوتبالم و همیشه این طور است ولی اتفاقاتی که در بازی با پارس جم دیدم اشتباه نبودند. در صحنه گل پارس بازیکن از دو متر عقب‌تر ضربه زد و آفساید نبود. در صحنه پنالتی هم داور در یک متری صحنه بود و نخواست پنالتی بگیرد. ایران داورهای خوبی دارد و امیدوارم به خاطر اعتبار داوری ایران آنها هم با چنین تصمیماتی مخالفت کنند چون این تصمیمات به فیفا می‌رسند و در جاهای دیگر هم دیده می‌شوند. به تیم دیگری کار ندارم و نگران فوتبال ایران هستم. امیدوارم تلاش کنید این اتفاقات نیفتد."
حالا با این شرایط و شکایت رسمی باشگاه استقلال، گابریل کالدرون که خود را نگران فوتبال ایران می‌داند باید بیش از همیشه مراقب صحبت‌های خود باشد تا با محرومیت مواجه نشود و تیمش از این نظر دچار مشکل نشود. البته در این میان نباید نقش مدیران باشگاه را نادیده بگیریم. قاعدتا زمانی که کالدرون با پرسپولیس قرارداد همکاری امضا کرده بندهایی در قراردادش گنجانده شده تا او به دور از حاشیه و مسائل جانبی به مصاحبه بپردازد اما این روزها مربی قرمزهای تهرانی بیش از اینکه به تیم خود فکر کند، تمرکزش را روی عملکرد و نتایج سایر تیم‌ها گذاشته است.
کالدرون گاهی مثل یک وکیل مدافع عمل می‌کند و درباره قضاوت داور در بازی یک تیم دیگر اظهار نظر می‌کند. اینکه داور در یک بازی دچار اشتباه شده یا خیر، مساله‌ای است که باید کمیته داوران روی آن تمرکز داشته باشد و به این موضوع رسیدگی کند و قطعا با هر متر و معیاری که بسنجیم صحبت کردن درباره داور دیدار دو تیم دیگر به دور از مسائل حرفه‌ای است. اگر قرار باشد مربی پرسپولیس با همین شیوه به راه خود ادامه دهد قطعا در هفته‌های آینده آتش این فرافکنی و حاشیه سازی دامن تیم خودش را خواهد گرفت.
