
# 
        نسل دوم هدست هولولنز مایکروسافت روانه‌ی بازار شد
      

Published at: **2019-11-07T21:53:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638743/%D9%86%D8%B3%D9%84-%D8%AF%D9%88%D9%85-%D9%87%D8%AF%D8%B3%D8%AA-%D9%87%D9%88%D9%84%D9%88%D9%84%D9%86%D8%B2-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%B1%D9%88%D8%A7%D9%86%D9%87%E2%80%8C%DB%8C-%D8%A8%D8%A7%D8%B2%D8%A7%D8%B1-%D8%B4%D8%AF)

گروه IT: عرضه هدست واقعیت ترکیبی  هولولنز ۲ آغاز شده است. این هدست ۳۵۰۰ دلاری در چندین کشور مختلف به دست افرادی می‌رسد که آن را پیش‌خرید کرده‌اند. این مدل نسبت به نسل قبلی که در سال ۲۰۱۶ عرضه شده از میدان دید وسیع‌تر و فرمان‌های حرکتی پیچیده‌تری پشتیبانی می‌کند.   به گزارش بولتن نیوز به نقل از دیجی کالا مگ، هولولنز ۲ در ابتدا کشورهای آمریکا، آلمان، ایرلند، نیوزیلند، استرالیا و بریتانیا روانه‌ی بازار می‌شود. مایکروسافت در طراحی این مدل جدید موفق شده وزن آن را بهتر از گذشته مدیریت کند و پیدا کردن زاویه دید مناسب به کار ساده‌تری بدل شده است. در این بین باید خاطرنشان کنیم میدان دید از ۳۴ درجه به ۵۲ درجه رسیده است.  
در ضمن نباید پیشرفته شدن فرمان‌های حرکتی را از قلم بیندازیم. به‌عنوان مثال حالا کارهایی مانند حرکت دادن اشیاء یا نمایش دادن منوها به کار بسیار ساده‌تری بدل شده است. از چنین مشخصه‌ای می‌توان برای کارهای مختلفی استفاده کرد و این محصول را به گجت کاربردی‌تر تبدیل کرده است.مایکروسافت برای نسل نخست هولولنز نمونه‌های اولیه بازی‌ها و اپلیکیشن‌های هنری را عرضه کرد ولی نسل دوم آن برای صنایع-به‌خصوص افراد شاغل در کارخانه‌ها- توسعه یافته است. در هر صورت این گجت برای کاربران معمولی عرضه نشده و قرار نیست چنین افرادی از آن استفاده کنند. مایکروسافت همچنین مشغول توسعه مدل خاصی از این هدست برای ارتش آمریکا است.طبق اعلام مایکروسافت، پشتیبانی از نسل اول هولولنز همچنان ادامه پیدا می‌کند ولی برخی توسعه‌دهندگان به احتمال زیاد به زودی توسعه اپلیکیشن‌های مبتنی بر فرمان‌های حرکتی هولولنز ۲ را آغاز خواهند کرد.
