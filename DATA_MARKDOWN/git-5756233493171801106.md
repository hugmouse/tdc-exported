
# حناچی: راه علاج مشکلات کلانشهرهای جهان یکسان است

Published at: **2019-11-02T19:45:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619508/%D8%AD%D9%86%D8%A7%DA%86%DB%8C-%D8%B1%D8%A7%D9%87-%D8%B9%D9%84%D8%A7%D8%AC-%D9%85%D8%B4%DA%A9%D9%84%D8%A7%D8%AA-%DA%A9%D9%84%D8%A7%D9%86%D8%B4%D9%87%D8%B1%D9%87%D8%A7%DB%8C-%D8%AC%D9%87%D8%A7%D9%86-%DB%8C%DA%A9%D8%B3%D8%A7%D9%86-%D8%A7%D8%B3%D8%AA)


        شهردار تهران معتقد است که مشکلات کلانشهرهای جهان مشترک است و از این رو راه علاج آنها هم یکسان خواهد بود.
      

        آفتاب‌‌نیوز :
      
پیروز حناچی عصر یکشنبه در آئین اختتامیه چهارمین دوره جایزه جهانی خشت طلایی تهران در برج میلاد آلودگی هوا، ترافیک، تغییرات آب و هوایی و گرمایش زمین را از جمله این مشکلات مشترک ذکر کرد.
حناچی با بیان اینکه فقر، حاشیه نشینی، آب و فاضلاب و کاهش استفاده از سوخت های فسیلی تجربه ای مشترک بین شهرها است گفت: برگزاری این جایزه جهانی تلاشی است برای به اشتراک گذاشتن تجربیات شهرها و ارج نهادن به تلاش های مدیریت شهری مختلف برای ارتقای زندگی شهری.
شهردار تهران خاطرنشان کرد: در دوره های اول تعداد پروژه های ارسالی به این جایزه جهانی معدودتر بود اما در جایزه امسال ۵۰۰ پروژه ارسال شد که ۱۴۰ کاندیدا از داخل کشور و بقیه از خارج بود.
رییس سازمان شهرداری ها و دهیاری های کشور نیز در این نشست با بیان این که در یک دوره‌ای معماری کشورمان زبانزد بود اظهار کرد: اما حالا کمتر فکر می‌کنیم و کمتر همه جوانب موضوعات را می‌بینیم چرا که یک زمانی بحث شهر اخلاق، شهر تاب آور، شهر زیست پذیر و غیره مطرح بود اما همه این مسائل و توجه به آنها نسخه‌ شفابخشی برای شهرها نبوده و نیستند.
مهدی جمالی نژاد با بیان این که جای سوال است که چرا با وجود این همه پروژه‌، پل و غیره هنوز هم حال شهرهایمان خوب نیست اظهار کرد: یادمان رفته است که شهر موجود زنده است و هم روح و هم کالبد دارد و اگر همه جوانب آن را در نظر نگیریم نمی‌توانیم مشکلات را حل کنیم.
رئیس سازمان شهرداری‌ها با بیان این که شهرهای اسلامی مصادیق کاملی از شهرهای ایده آل هستند گفت: در شهرهای اسلامی همه صفات انسانی و الهی در نظر گرفته شده است و معتقدم باید به جای مدیران شهری، به دنبال حکیمان شهری باشیم تا آنها بتواند با در نظر گرفتن همه جوانب وابعاد وجودی شهرها مشکلات را حل کنند.
شعار امسال جایزه جهانی خشت طلایی تهران ایجاد شهرهای هوشمند، تاب‌آور زیست‌پذیر برای همه است.
روز جهانی شهرها در سال ۲۰۱۳ بر اساس پیشنهاد کمیته اقتصادی و سرمایه‌گذاری سازمان ملل به منظور همکاری بیشتر شهرهای مختلف جهان برای تقویت زیرساختهای شهری حکمرانی محلی و مدیریت شهری و سایر زمینه‌های حیاتی برای مقابله با عواقب تغییرات شهرنشینی در جوامع مختلف انتخاب شده است.
