
# Як форум у Маріуполі позначив Східну Україну на картах інвесторів

Published at: **2019-11-02T06:00:00+00:00**

Author: **Андрій Гундер**

Original: [НВ](https://nv.ua/ukr/biz/experts/yak-forum-u-mariupoli-poznachiv-shidnu-ukrajinu-na-kartah-investoriv-tochka-zoru-andriya-gundera-prezidenta-ass-50051206.html)

Я вперше відвідав Донецьк у 1998 році. Тоді Віктор Янукович був ще губернатором області. Рінат Ахметов, сьогодні найбагатша людина України, мав із ним тісні зв’язки і тільки-но починав розбудовувати свою бізнес-імперію. Ахметов став власником донецького футбольного клубу «Шахтар» після загибелі його попереднього власника від вибуху закладеної на стадіоні бомби під час футбольного матчу. Донецьк у ті часи був українським «диким сходом».
Я працював у найбільшого на той момент оператора стільникового зв’язку в країні - UMC, зараз відомого під брендом Vodafone. Ми щойно запустили нову мережу цифрового стільникового зв’язку в Києві та кількох інших великих містах. У цей час мобільні телефони вважалися атрибутом заможних бізнесменів чи гангстерів.
Двадцять років потому усе змінилось. Мобільні телефони є мало не в кожного. Донецька область також змінюється і починає свій новий шлях — до прямих іноземних інвестицій.
Цього тижня, 29 жовтня, я повернувся до Донецької області разом з 400 представниками бізнесу та органів державної влади на iнвестфорумі RE: Think. Invest in Ukraine, першому форумі президента Зеленського, який мав на меті представити Маріуполь та Східну Україну міжнародній аудиторії. Я вперше опинився тут з моменту вторгнення Росії на частини Донецької та Луганської областей у 2014 році, де війна триває і сьогодні. Маріуполь, розташований на північному узбережжі Азовського моря, перебуває у 20 кілометрах від лінії фронту.
Незважаючи на сірість осіннього ранку, Маріуполь виглядав теплим та привітним у день інвестиційного форуму. Місто заграло новими барвами із сучасним громадським транспортом на вулицях. Позитивні зміни вважають заслугою Вадима Бойченка, мера Маріуполя, який навчався у бізнес-школі INSEAD.
Закордонні гості прибули на маріупольський форум літаками до Запоріжжя, найближчого міста з міжнародним аеропортом, а вже звідти — автомобілями до Маріуполя. Новий український уряд раніше поставив амбітну мету — встигнути побудувати нову автомагістраль до форуму. І це вдалося. Повністю нова 225-кілометрова дорога від Запоріжжя до Маріуполя — найкраща, яку я бачив в Україні. Це еталонний стандарт для майбутнього будівництва нових автомобільних доріг в Україні.
На форумі президент Зеленський та прем'єр-міністр Олексій Гончарук закликали інвесторів зосередитись на сході України. «Ви точно чули про бізнесменів, які не повірили в Google або втратили можливість придбати WhatsApp за невелику суму. Україна — це країна можливостей. І сьогодні вони стукають у ваші двері. Але, як кажуть, оpportunity never knocks twice», — сказав Зеленський присутнім на форумі.
Під час заходу було підписано дванадцять меморандумів. Чотири мобільних оператори підписали меморандум про покриття 90 відсотків території України широкосмуговою стільниковою мережею четвертого покоління, що забезпечує швидкісний доступ до інтернету. Європейський банк реконструкції та розвитку підписав меморандум з урядом, що дасть старт першому публічному продажу акцій акціонерного товариства Укрзалізниці і дозволить залучити кошти з ринку капіталу від інвесторів.
Разом із президентом та прем'єр-міністром, новопризначені молоді міністри представили бачення, як їхні міністерства протягом наступних п’яти років досягатимуть зростання економіки України на 40 відсотків, зосереджуючись, головним чином, на земельній реформі, приватизації та боротьбі з тіньовою економікою.
Провідні світові ЗМІ також завітали до Маріуполя. Але сьогодні Україні важко транслювати свої інвестиційні меседжі через те, що ЗМІ зосереджені на іншій темі, що стосується України: розслідування щодо імпічменту Трампа. У Маріуполі журналістка CNN Кларісса Уорд активно переслідувала посла Уїльяма Тейлора, головного дипломата США в Україні, який щойно повернувся з Вашингтону і прибув на форум майже у статусі рок-зірки після того, як давав свідчення на Капітолійському пагорбі в процесі розслідування щодо імпічменту.
За день до конференції в Маріуполі Американська торговельна палата в Україні представила результати опитування щодо бізнес-клімату, проведеного спільно з компанією-членом Палати Citi Ukraine. Переважає стриманий оптимізм: 82 відсотки опитаних компаній планують розширити свій бізнес в Україні, 88 відсотків прогнозують збільшення доходів своїх компаній у 2019 році, а 64 відсотки повідомляють про покращення інвестиційного клімату.
Зеленський та його команда озвучили чітке і лаконічне повідомлення: вони віддані своєму народу на сході України. Уряд показав, що підтримуватиме та демонструватиме бізнесу можливість інвестувати на сході України, стимулювати економіку та створювати робочі місця.
Президент емоційно висловився про припинення війни та досягнення миру в регіоні. Наступні місяці будуть критично важливими для того, щоб довести, чи буде шлях до припинення війни таким же гладким та швидкісним, як нова дорога до Маріуполя. Це і стане ключовим фактором для залучення інвестицій до сходу України.
