
# Υπ. Δικαιοσύνης : Σημαντικές οι αναφορές Προέδρου ΕΔΔΑ

Published at: **2019-11-02T15:10:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595426/yp-dikaiosynis-simantikes-oi-anafores-proedrou-edda)

Είναι άκρως σημαντικές τόσο οι θετικές αναφορές του Προέδρου του ΕΔΔΑ για την τροχοδρομούμενη δικαστηριακή μεταρρύθμιση που η Κυβέρνηση προωθεί, αλλά ιδίως οι επαινετικές αναφορές για την υψηλή θέση που η ανεξαρτησία της Δικαιοσύνης, τόσο από τα ίδια τα Δικαστήρια όσο και από τους κρατικούς μηχανισμούς, απολαμβάνει στην Κύπρο, ανέφερε ο Υπουργός Δικαιοσύνης και Δημοσίας Τάξεως, Γιώργος Σαββίδης, κληθείς από το ΚΥΠΕ να σχολιάσει αναφορές του Προέδρου του Ευρωπαϊκού Δικαστηρίου Δικαιωμάτων του Ανθρώπου (ΕΔΔΑ),  Λίνου – Αλέξανδρου Σισιλιάνου. Ο κ. Σισιλιάνος ήταν ο κύριος ομιλητής στη διάλεξη που διοργάνωσε το Ανώτατο Δικαστήριο με θέμα «Ευρωπαϊκό Δικαστήριο Δικαιωμάτων του Ανθρώπου στα εξηντάχρονα – Προκλήσεις και Προοπτικές». «Είχα τη χαρά να συζητήσω προχθές με τον Πρόεδρο του ΕΔΔΑ την τροχοδρομούμενη μεταρρύθμιση στον τομέα της Δικαιοσύνης που η Κύπρος, μέσω της Κυβέρνησης προωθεί και θεωρώ ως πολύ σημαντικό το γεγονός ότι ο κ. Σισιλιάνος, ο οποίος εκπροσωπεί ύψιστο θεσμό ως Πρόεδρος του ΕΔΔΑ, έδωσε έμφαση, με θετικές αναφορές κατά τη διάρκεια της διάλεξής του, στην προσπάθεια που αυτή τη στιγμή συντεταγμένα καταβάλλουμε, με την εμπλοκή όλων των αρμόδιων Φορέων, για να αναμορφωθεί εκ βάθρων το δικαστικό σύστημα της Κύπρου, ούτως ώστε αυτό να ανταποκριθεί στις σύγχρονες προκλήσεις και προκειμένου να συντομευθούν οι προθεσμίες απονομής της Δικαιοσύνης», ανέφερε ο κ. Σαββίδης. «Η θέση μας», πρόσθεσε, «είναι ότι οι αλλαγές που προωθούνται είναι ουσιώδεις προς όφελος και των πολιτών, και της κοινωνίας αλλά και της περαιτέρω θετικής ανάδειξης της Κύπρου ως επιχειρηματικό κέντρο, και μας ικανοποιεί ιδιαίτερα που ο Πρόεδρος του ΕΔΔΑ προκρίνει τη μεταρρύθμιση του δικαστηριακού μας συστήματος, και επιτρέψτε μου να αναφέρω αυτό που ο κ. Σισιλιάνος επί λέξει διατύπωσε προχθές ότι, η μεταρρύθμιση αυτή είναι μια σημαντικότατη συμβολή, απόλυτα σύμφωνη με τις επιταγές της Ευρωπαϊκής Σύμβασης για την Προστασία των Δικαιωμάτων του Ανθρώπου, η οποία γίνεται προκειμένου να προστατεύσουμε τα ανθρώπινα δικαιώματα και να περιφρουρήσουμε τις αξίες που αποτυπώνονται στην Ευρωπαϊκή Σύμβαση για την Προστασία των Δικαιωμάτων του Ανθρώπου». Ο Υπουργός χαρακτήρισε επίσης ως «ιδιαίτερα σημαντική την αναγνώριση από τον Πρόεδρο του ΕΔΔΑ του γεγονότος ότι η Δικαιοσύνη στην Κύπρο απολαμβάνει απόλυτης ανεξαρτησίας, τόσο από τα ίδια τα δικαστήρια που διασφαλίζουν και περιφρουρούν την ανεξαρτησία του θεσμού της Δικαιοσύνης όσο και από τους κρατικούς μηχανισμούς που και σέβονται αλλά και προστατεύουν την ανεξαρτησία της Δικαιοσύνης». Ο Πρόεδρος του ΕΔΔΑ, είπε ο κ. Σαββίδης, «αναφέρθηκε σε θεσμικές προκλήσεις στο εσωτερικό κρατών μελών του Συμβουλίου της Ευρώπης και σε ζητήματα προσφυγών που διάφορα κράτη μέλη αντιμετωπίζουν σε ό,τι αφορά ιδίως την ανεξαρτησία της Δικαιοσύνης, για να δώσει έπαινο προς την Κυπριακή Δημοκρατία για το γεγονός ότι και το Ανώτατο Δικαστήριο αλλά και τα ίδια τα Δικαστήρια της Δημοκρατίας μας είναι προσηλωμένα στην ανεξαρτησία τους και περιφρουρούν την ανεξαρτησία τους αυτή, και ομοίως οι υπόλοιπες Αρχές της Δημοκρατίας σέβονται αυτήν την ανεξαρτησία της Δικαιοσύνης και των Δικαστηρίων». «Είναι πάρα πολύ θετικό πιστεύω για την Κυπριακή Δημοκρατία να χαρακτηρίζεται – και χρησιμοποιώ την αναφορά του κ. Σισιλιάνου – ως ένας ‘παράδεισος μέσα σε ό,τι συμβαίνει σε πανευρωπαϊκή κλίμακα αυτή τη στιγμή’ στο θέμα της ανεξαρτησίας της Δικαιοσύνης. Ας μην λησμονούμε εξάλλου το γεγονός ότι η ανεξαρτησία των θεσμών, η ανεξαρτησία της Δικαιοσύνης, είναι ο κύριος πυλώνας δημιουργίας ενός κράτους δικαίου, τον οποίο εμείς ως Κυπριακή Δημοκρατία προασπιζόμαστε και διαφυλάττουμε», σημείωσε. Βεβαίως, είπε ο Υπουργός, « πολιτικές προκλήσεις και ενδεχόμενες αντιδράσεις υπάρχουν όταν αλλάζεις συθέμελα ένα σύστημα, όταν προβαίνεις σε τομές σημαντικές οι οποίες περιλαμβάνονται στη μεταρρύθμιση. Είναι γι’ αυτό που επιδίωξή μου», πρόσθεσε, « ήταν και είναι η επίτευξη της μέγιστης δυνατής συναίνεσης από όλα τα πολιτικά κόμματα, ώστε να προχωρήσουμε τάχιστα στις αλλαγές αυτές που ο πολίτης έχει ανάγκη, προκειμένου να επιταχυνθεί η απονομή της Δικαιοσύνης». «Το είπα πολλές φορές και εμμένω στη θέση ότι, ο τομέας της Δικαιοσύνης πρέπει να μείνει μακριά από πολιτικούς χρωματισμούς και κομματικές σκοπιμότητες», κατέληξε ο κ. Σαββίδης. 
