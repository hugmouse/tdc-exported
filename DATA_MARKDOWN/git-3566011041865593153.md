
# رای گیری درباره تغییر مجمع عمومی از نیویورک به ژنو یا وین

Published at: **2019-11-02T11:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544059.html/%D8%B1%D8%A7%DB%8C-%DA%AF%DB%8C%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%BA%DB%8C%DB%8C%D8%B1-%D9%85%D8%AC%D9%85%D8%B9-%D8%B9%D9%85%D9%88%D9%85%DB%8C-%D8%A7%D8%B2-%D9%86%DB%8C%D9%88%DB%8C%D9%88%D8%B1%DA%A9-%D8%A8%D9%87-%DA%98%D9%86%D9%88-%DB%8C%D8%A7-%D9%88%DB%8C%D9%86)

به دنبال کارشکنی آمریکا در صدور روادید، برخی اعضای سازمان ملل به دنبال تغییر مقرهای کمیته‌های مجمع عمومی از نیویورک به وین یا ژنو هستند و طرح روسیه در این زمینه هفته آینده به رای گذاشته خواهد شد.
به گزارش شبکه اطلاع رسانی راه دانا؛ به دنبال اعتراض‌ها به مانع‌تراشی‌های آمریکا در خصوص صدور روادید برای نمایندگان کشورهای مختلف از قبیل ایران و روسیه برای شرکت در نشست‌های سازمان ملل، عضو ارشد دفتر نمایندگی روسیه در سازمان ملل اعلام کرد که هفته آینده درباره طرح پیشنهادی مسکو با موضوع انتقال مقر نشست‌های کمیته اول مجمع عمومی سازمان ملل از نیویورک به ژنو یا وین رای‌گیری می‌شود. 
به نوشته «اسپوتنیک»، «آندره بلوسوف»، قائم مقام دفتر نمایندگی روسیه در سازمان ملل خبر داد، اواسط هفته آینده «کمیته اول مجمع عمومی سازمان ملل» درباره پیش‌نویس قطعنامه پیشنهادی مسکو برای انتقال مقر این کمیته از نیویورک به ژنو یا وین رای‌گیری می‌کند.   این مقام روس پیشتر هشدار داده بود در صورتی که آمریکا از اجرای تعهداتش در خصوص صدور روادید برای دیپلمات‌ها خودداری کند، مسکو خواستار تغییر مقر برگزاری نشست‌های مربوط به کمیته اول مجمع عمومی سازمان ملل خواهد شد.   قائم مقام دفتر نمایندگی روسیه در سازمان ملل در تازه‌ترین اظهارنظر درباره این موضوع، روز جمعه (دیروز) گفت: «فکر می‌کنم قطعنامه (پیشنهادی مسکو برای انتقال مقر کمیته اول مجمع عمومی) اواسط هفته آینده برای رای‌گیری ارائه خواهد شد. کمیته اول فرایند رای‌گیری را شروع کرده و امروز (روز جمعه) اولین روز این فرایند است».   طبق گزارش این رسانه روس، مسکو ماه اکتبر (مهرماه) در اعتراض به مواضع آمریکا به عنوان کشور میزبان سازمان ملل در عدم صدور روادید برای دیپلمات‌های دیگر کشورها پیشنهاد رسمی خود را برای انتقال مقر کمیته اول مجمع عمومی از آمریکا به اروپا ارائه داد.   خودداری دولت آمریکا از صدور روادید برای برخی از اعضای هیأت ایرانی و همچنین ۱۸ دیپلمات روس جهت شرکت در هفتاد و چهارمین نشست مجمع عمومی سازمان ملل با اعتراض مقام‌های تهران و مسکو مواجه شده بود.   عدم صدور روادید برای نمایندگان دیگر کشورها در حالی صورت می‌گیرد که طبق توافق ۱۹۴۷ مقر سازمان ملل، آمریکا ملزم است به دیپلمات‌های خارجی، اجازه دسترسی به سازمان ملل را بدهد اما واشنگتن می‌گوید می‌تواند به دلایل «امنیتی، تروریسم و سیاست خارجی»، از صدور ویزا امتناع کنند.   طبق بند ۲۳ توافق ۱۹۴۷ مقر سازمان ملل، امکان تغییر مقرر سازمان ملل وجود دارد و این موضوع در صورتی محقق می‌شود که سازمان ملل به این کار رای دهد.   بلوسوف در یکی از نشست‌های اواخر مهرماه این کمیته گفته بود: «روسیه مجبور خواهد بود بر تغییر مقر کمیته اول و کمیسیون خلع سلاح سازمان ملل متحد به وین یا ژنو اصرار کند. چنانچه ایالات متحده از حل مسئله روادید خودداری کند ما این را تنها راه حل ممکن برای موانع ایجاد شده از سوی آمریکا در خصوص دسترسی به رویدادهای سازمان ملل می‌دانیم».   کمیته اول مجمع عمومی سازمان ملل که به کمیته «خلع سلاح و امنیت بین‌المللی» هم شهرت دارد، یکی از شش کمیته اصلی مجمع عمومی سازمان ملل است. این کمیته هر ساله طی چهار یا پنج جلسه بعد از نشست مجمع عمومی سازمان ملل، نشست تشکیل می‌دهد و همه کشورهای عضو سازمان ملل می‌توانند در نشست‌های کمیته اول مجمع عمومی شرکت کنند.   رویه کاری کمیته اول مجمع عمومی سه مرحله است: ۱- بحث‌های کلی، ۲- بحث‌های موضوعی، ۳- اقدام عملی (برگزاری رای گیری) درباره قطعنامه‌ها و پیش‌نویس‌های پیشنهادی   در مرحله اول، به مدت هشت روز درباره دستور کار کمیته اول مجمع عمومی سازمان ملل صحبت می‌شود و در مرحله دوم، دو هفته درباره بحث‌های موضوعی رایزنی و صحبت می‌شود. در جریان مرحله دوم، جلسات استماع با حضور کارشناسان حوزه‌های مورد نظر برگزار می‌شود. در مرحبه سوم و نهایی، کمیته اول مجمع عمومی سازمان ملل درباره  قطعنامه پیشنهادی رای گیری می‌کند.   منبع: فارس
