
# حمایت سیاسی و مشاوره نظامی ایران باعث شکست آمریکا در سوریه و عراق شد

Published at: **2019-11-04T10:49:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544730.html/%D8%AD%D9%85%D8%A7%DB%8C%D8%AA-%D8%B3%DB%8C%D8%A7%D8%B3%DB%8C-%D9%88-%D9%85%D8%B4%D8%A7%D9%88%D8%B1%D9%87-%D9%86%D8%B8%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D8%A7%D8%B9%D8%AB-%D8%B4%DA%A9%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B3%D9%88%D8%B1%DB%8C%D9%87-%D9%88-%D8%B9%D8%B1%D8%A7%D9%82-%D8%B4%D8%AF)

مشاور فرمانده کل قوا گفت: حمایت سیاسی و مشاوره نظامی ایران بود که باعث شکست آمریکا و متحدان غربی و عربی و برخی کشورهای منطقه در سوریه و شکست تروریستهای تکفیری در حلب و موصل شد.
به گزارش شبکه اطلاع رسانی راه دانا؛ به نقل سپاه نیوز؛ سردار سید یحی صفوی، دستیار و مشاور عالی فرماندهی معظم کل قوا در جمع شورای تخصصی حوزه دستیاری و مشاورت عالی فرماندهی معظم کل قوا با اشاره به پیشینه  اقدامات آمریکا در قبال جمهوری اسلامی ایران، گفت: از کودتای 28  مرداد سال 1332 که آمریکایی‌ها در ایران انجام دادند و دولت مصدق را سرنگون و شاه  فراری را به ایران بازگرداندند، آمریکا عملا جایگزین سلطه انگلیس بر مقدورات کشور عزیزمان ایران شد.
  وی افزود: تا پیروزی انقلاب اسلامی مردم عزیز ایران در سال 1357 به رهبری حضرت امام ( ره)  و تا کنون هیچگاه آمریکا چشم طمع از ایران و منطقه غرب آسیا برنداشته است.   سرلشکر صفوی تاکید کرد: اینگونه نیست که رژیم قانون شکن و عهد شکن آمریکا فقط با ایران سر دشمنی داشته باشد، بلکه ماهیت استکباری و قدرت طلبی نظام سیاسی آمریکا از سال 1350 هجری شمسی  و در زمان نیکسون با حضور قوی تر نظامی و سیاسی در منطقه غرب آسیا و خاورمیانه بدنبال سلطه کامل و چپاول ثروت و نفت و منافع این منطقه بوده است و این رفتار ادامه دارد و آن را حق خود می‌داند و این موضوع را جزو منافع ملی آمریکا و سیاست خارجی خود تعریف کرده‌اند.   دستیار و مشاور عالی فرماندهی معظم کل قوا افزود: اگر تا دیروز با نقاب‌های رنگارنگ این اهداف را دنبال می‌کردند، هم اکنون با تغییر شرایط محیط بین الملی و فرتوت شدن این رژیم استعماری  و قدرتمند شدن ایران اسلامی و جبهه مقاومت اسلامی نقاب از چهره برداشته‌اند و رئیس جمهور بی خرد و شارلاتان و بی ادب آمریکا علنا از غارت نفت سوریه آنهم هر ماه 30 میلیون دلار و اینکه من نفت را دوست دارم سخن می‌گوید و اصرار دارد برای دیگران همچون چین، روسیه و ونزوئلا و کره شمالی و ایران تعیین تکلیف کند.   وی ادامه داد: اما آمریکا و رئیس جمهور فعلی آن غافل از آن هستند که در 13 آبان  1358 آمریکا قویتر از حالا بود، لیکن امام بزرگوار  ما و ملت قهرمان ایران آمریکا را شکست دادند و لانه جاسوسی آمریکا را که ام الفساد بود تسخیر کردند و اسناد دخالت‌های آمریکا در ایران را دانشجویان بصورت کتاب منتشر کردند.   سرلشکر صفوی در ادامه با اشاره به روند افول قدرت آمریکا طی چهار دهه گذشته گفت: با نگاهی واقع بینانه به تغییر و تحولات سیاسی و ژئوپلیتیکی منطقه و جهان  می‌توان دریافت که قدرت آمریکا رو به افول و زوال است و آمریکای کنونی به مراتب ضعیف تر و بی آبروتر از آمریکای چهار دهه گذشته شده، البته ممکن است این سقوط  پس از تقابل و چالش جهانی برای آمریکائیها رخ دهد.   دستیار و مشاور عالی فرماندهی معظم کل قوا در ادامه با اشاره به قدرت گیری جمهوری اسلامی ایران در برابر افول قدرت آمریکا گفت: درشکست آمریکایی‌ها  برای دسترسی مطلوب به اهدافشان در افغانستان و عراق و البته دیگر صحنهها ، انقلاب اسلامی تاثیر گذار بوده است و حمایت سیاسی و مشاوره نظامی ایران بود که باعث شکست آمریکا و متحدان غربی و عربی و برخی کشورهای منطقه در سوریه و شکست تروریستهای تکفیری در حلب و موصل شد.   وی افزود: پیروزی انقلاب اسلامی و رهبریهای مقام معظم رهبری( مد ظله العالی)  موجب همبستگی  ملل  مسلمان و باعث تقویت و استحکام  مقاومت اسلامی در لبنان و فلسطین و سوریه و عراق و حتی یمن با فرهنگ مشترک حول محور اسلام و قرآن شد و حقیقتا  طی 38 سال گذشته  و حوادثی که  در این تاریخ کوتاه و فشرده حیات مجدد اسلام در عصر انقلاب اسلامی اتفاق افتاده است خارج از مقیاس و باورهای عادی مردم ما و جریان جهان بوده است و پیروزی انقلاب اسلامی و دفاع مقدس معیارها و باورپذیری ملت ها را از دین اسلام و تعالیم عزت بخش قرآنی همچون جهاد و دفاع را عیان و مشخص کرد و دامنه پذیرش باورها  نسبت به رخدادهای به ظاهر غیر ممکن را عوض کرد.   سرلشکر صفوی در ادامه  با اشاره به  تلاش آمریکا در تغییر چهره  راهبردی جهان و منطقه گفت: آمریکا توانایی تغییر چهره راهبردی منطقه و جهان را  بنفع خودش ندارد و تمامی تحولات چین ، روسیه و هند به ضرر آمریکائیها  در حال رقم خوردن است.   انتهای پیام/
