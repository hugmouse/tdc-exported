
# Els interins de llarga durada s'hauran de presentar a oposicions per tenir plaça fixa

Published at: **2019-11-06T16:26:01+00:00**

Author: ****

Original: [Ara.cat](https://www.ara.cat/economia/Audiencia-Nacional-confirma-presentar-se-oposicions_0_2339166233.html)

La sala contenciosa administrativa de l'Audiència Nacional ha desestimat el recurs de l'Associació Nacional d'Interins i Laborals (ANIL) en què l'entitat sol·licitava anul·lar l'acord per millorar l'ocupació pública signat el 2017. L'associació reclamava així que els interins de llarga durada no s'haguessin de sotmetre a oposicions per obtenir plaça fixa.
La sentència de l'Audiència Nacional, doncs, dona suport a l'acord que el març del 2017 van signar els sindicats CCOO i UGT amb l'aleshores ministre d'Hisenda espanyol, Cristóbal Montoro, per reduir la temporalitat laboral en el sector públic.
Arran de la signatura de l'acord, l'Associació Nacional d'Interins i Laborals va presentar un recurs contenciós administratiu al·legant-hi objeccions. Segons l'entitat, l'acord discriminava els interins de llarga durada i el personal indefinit no fix contractat abans del gener del 2005. A més, l'associació va denunciar que l'acord no s'havia publicat i que no comptava amb l'informe previ de la Intervenció General de l'Estat.
L'associació també va proposar com a alternativa que els interins que durant molt temps havien treballat per a l'administració se sotmetessin a cursos específics de mèrits, en comptes d'haver de presentar-se a unes oposicions per accedir a una plaça fixa a la funció pública.
Però l'Audiència Nacional entén que l'acord signat el 2017 millora l'ocupació en el sector públic i que no es requeria la publicació del document ni la inclusió de l'informe de la Intervenció, perquè no té caràcter normatiu ni afecta directament la matèria pressupostària.
