
# رئیس کمیسیون امنیت ملی: باز شدن پرونده آمدنیوز پرونده بسیاری از افراد را می‌بندد

Published at: **2019-11-02T22:24:00+00:00**

Author: ****

Original: [جامعه خبری تحلیلی الف](https://www.alef.ir/news/3980811208.html)

رئیس کمیسیون امنیت ملی و سیاست خارجی مجلس شورای اسلامی با بیان اینکه دستگیری روح الله زم یک شاهکار اطلاعاتی بود گفت: اگر پرونده آمدنیوز سیاسی نشده و باز شود، پرونده بسیاری از افراد بسته می‌شود.
 به گزارش فارس، حجت‌الاسلام و المسلمین مجتبی ذوالنور بعد از ظهر امروز در همایش بررسی مهم ترین مسائل داخلی و منطقه در مسجد مدرسه علمیه معصومیه در خصوص طرح دوباره کنوانسیون اف ای تی اف اظهار کرد: معاهداتی که باید در مجلس تصویب شود، توسط وزیر اقتصاد دولت روحانی امضا شد و برای اینکه دولت بتواند تعهدات خودش را اجرا کند، اصرار بر تصویب اف ای تی اف در مجلس دارد، کنوانسیونی که استعمار است.
وی ادامه داد: اف ای تی اف 35 عضو دارد و بقیه کشورها عضو این کنوانسیون نیستند، بلکه فقط مجری دستورالعمل‌های کشورهای عضو کنوانسیون هستند، اف ای تی اف 49 دستورالعمل دارد که اکثر این دستورالعمل‌ها توسط کشورمان اجرایی شد.
رئیس کمیسیون امنیت ملی و سیاست خارجی مجلس شورای اسلامی افزود: اصرار بر تصویب اف ای تی اف از سوی غربی‌ها برای این است که با شناسایی مشتریان و خریداران خارجی در معاملات تجاری کشورمان در شرایط تحریم، راه دور زدن تحریم‌ها بر روی ایران بسته شود، در حالی که روز به روز تحریم‌ها علیه کشورمان تشدید می‌شود و اف ای تی اف تاثیری در رفع تحریم‌ها ندارد.
ذوالنور با اشاره به خلف وعده اروپایی‌ها اظهار کرد: ممکن است که غربی‌ها با فشار بر روی اف ای تی اف به دنبال این باشند که حلقه فشار به کشورمان تکمیل شود تا ایران مجبور به پذیرش برجام منطقه ای و برجام موشکی شود.
وی ادامه داد: در خصوص طرح شفافیت با وجود 173 امضا بر روی طرح، در مجلس تنها 69 نفر رای دادند و دو فوریت این طرح رای نیاورد، پس از آن طرح دیگری با عنوان شفافیت در مجلس تصویب شد که نمایندگان تحت فشار افکار عمومی به آن رای دادند، ولی این طرح دفن شفافیت است و سر تا پای آن خلاف قانون اساسی است.
رئیس کمیسیون امنیت ملی و سیاست خارجی مجلس شورای اسلامی افزود: مطالبات مردم عراق مطالبات به حقی است، ولی اگر امنیت این کشور به هم بخورد، احقاق حقوق مردم این کشور صورت نمی‌گیرد، آمریکا 7 تریلیون دلار در جنگ عراق هزینه کرد، اما نتیجه ای نگرفت و به سراغ جنگ نیابتی در عراق رفت.
ذوالنور سوء مدیریت را عامل اصلی فشارهای اقتصادی دانست و تصریح کرد: راه‌های متعددی وجود دارد که کشور را به شیوه بهتری به لحاظ اقتصادی اداره کرد و برخی از این شیوه‌ها که با وجود مخالفت دولت اجرا شد، موفقیت آمیز بود و روز به روز وضعیت اقتصادی کشور بهتر می‌شود.
وی ادامه داد: سخنان مطرح شده در خصوص رفراندوم، عملی نیست، چون نیاز به دو سوم رای مجلس دارد که مجلس به آن رای نمی‌دهد، اگر رئیس جمهور اصرار دارد رفراندوم در مورد خودش را به اجرا بگذارد تا بداند که چه مقدار طرفدار دارد.
رئیس کمیسیون امنیت ملی و سیاست خارجی مجلس شورای اسلامی افزود: دستگیری روح الله زم یک شاهکار اطلاعاتی بود، او توسط سرویس اطلاعاتی فرانسه هدایت می‌شد، او در همه جا نفوذی و پیوند داخلی در دروان حاکمیت و دولت داشت و اگر پرونده آمدنیوز سیاسی نشود و باز شود، پرونده بسیاری از افراد بسته می‌شود.
ذوالنور با اشاره به عملکرد رئیس قوه قضائیه اظهار کرد: از زمان آغاز فعالیت رئیس جدید این قوه، نیروها و امکانات قوه قضائیه افزوده نشد، اما شاهد هستیم که رئیس قوه قضائیه با روحیه جهادی در حال مبارزه با فساد در دستگاه‌های مختلف است، این مبارزه فساد بدون خط قرمز و بدون سیاسی بازی است.
