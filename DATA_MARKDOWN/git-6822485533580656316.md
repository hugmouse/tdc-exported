
# ظریف: در دنیا معروفم که برای دفاع از مردم سینه چاک می‌کنم/ دامن نظام از پولشویی پاک است

Published at: **2019-11-03T15:35:00+00:00**

Author: ****

Original: [جامعه خبری تحلیلی الف](https://www.alef.ir/news/3980812126.html)

وزیر خارجه کشورمان گفت: بیشترین تلاش برای مقابله با حرکت غربی‌ها جهت مقابله با پولشویی را جمهوری اسلامی و وزارت خارجه انجام داده است بعد از آخرین اقدام گروه ویژه مالی (FATF) علیه ایران بنده تندترین دفاع را از موضع جمهوری اسلامی کردم. وظیفه من دفاع و حمایت از جمهوری اسلامی است.
به گزارش ایسنا، محمدجواد ظریف در جلسه علنی عصر امروز یکشنبه مجلس شورای اسلامی به سوال محمد جواد ابطحی پاسخ داد مبنی بر این که علت اظهارات وزیر خارجه در باب پولشویی به میزان ۳۰ هزار میلیارد تومان در ایران و انفعال در برابر وقت کشی سه کشور فرانسه، آلمان و انگلیس چیست؟
ظریف در پاسخ گفت: روز گذشته شورای امنیت ملی تصمیم گرفت که جلسه خود را امروز ساعت ۱۵ برگزار کند، از هئیت رئیسه مجلس درخواست کردم که طرح سوال از بنده را عقب انداخته تا سر فرصت جواب دهم که با آن مخالفت شد لذا امروز برای هشتمین بار در طول سه ماه گذشته برای پاسخ به سوال در صحن مجلس حاضر شده و به جلسه شورای امنیت نرفتم.
وی افزود: بنده مسئول دفاع از جمهوری اسلامی در خارج از کشور هستم و همگان نحوه دفاعم را در تلویزیون و یا کلیپ‌های پخش شده دیده‌اند، لذا معلوم است چه کسانی به خاطر منافع داخلی سوال می‌کند ولی مسائل مربوط به امنیت ملی مهمتر از آن است که با بحث‌های جناحی مورد توجه قرار گیرد.
وزیر خارجه تاکید کرد: بیشترین تلاش برای مقابله با حرکت غربی‌ها جهت مقابله با پولشویی را جمهوری اسلامی و وزارت خارجه انجام داده است بعد از آخرین اقدام گروه ویژه مالی (FATF) علیه ایران بنده تندترین دفاع را از موضع جمهوری اسلامی کردم. وظیفه من دفاع و حمایت از جمهوری اسلامی است و شاید مقداری عقل داشته باشم که صبحتی نکنم که در خارج از کشور به خاطر آن صحبت بخواهم دفاع کنم.
وزیر خارجه ادامه داد: اتهامی که به جمهوری اسلامی می‌بندند آن است که نمی‌خواهند به این کنوانسیون‌ها بپیوندند چون نمی‌خواهد با پولشویی و تروریسم مقابله کنند. من در پاسخ گفته‌ام که گروههای فشاری هستند که منافع ملی شخصی دارند. این موضوع را به وضوح می‌توانید در دادگاه سلطان سکه و سایر دادگاهها ببینید که چه چیزی درباره‌ی پولشویی گفته‌اند. یا این که در دادگاههای دیگر چه چیزهایی درباره‌ روش‌های پولشویی گفته شده است. البته که دامن نظام جمهوری اسلامی مبرا، پاک، و منزه از این حرف‌ها است.
وزیر خارجه ادامه داد: صحبت‌های بنده در اینجا و در جهت صحبت‌هایی است که در خارج از کشور در دفاع از جمهوری اسلامی ایران می‌زنم. منافعی که باعث مخالفت با حرکت مقابله با پولشویی می‌شود منافع دارندگان پول است. و مواردی  که هزار هزار میلیارد تومان در حوزه پولشویی توسط باندهای قاچاقچی، باندهای قاچاق ارز و سکه، و باندهایی که امروز در دادگاههای جرایم اقتصادی مورد محاکمه قرار می‌گیرند، توسط آنها مطرح شده و علیه آنها در دادگاه حکم صادر می‌شود که یکی از این حکم‌ها هم اعدام بوده است. 
ظریف خاطرنشان کرد: کسانی که حرفهای من از باب حمایت از نظام و مقابله با مفسدان را تبدیل به مخالفت با نظام می‌کنند باید به این سوال پاسخ دهند که چرا حرف‌های مخالف امنیت ملی می‌زنند.
وزیر خارجه خاطرنشان کرد:‌ بنده مسئول دنبال کردن سیاست خارجی جمهوری اسلامی هستم. سیاست ما در قبال ۱+۵ یا امروز ۴+۱ در هیات نظارت هسته‌ای تصویب می‌شود و بنده موظف به اجرای آن هستم. جمهوری اسلامی به هیچ وجه انفعال در برابر غرب و اروپایی‌ها ندارد.
** ظریف در بخش دوم صحبت‌هایش و بعد از اظهارات ابطحی گفت: بنده در جلسه ای در دوحه سخنرانی کردم و گفتم آمریکا در دنیا علم مذاکره را در دست گرفته است آن هم کشوری که قانون شکن است  و باید چهره‌ی نفاق آلودش برای همه مشخص شود. ما نباید اجازه این کار را بدهیم که ادعا کنند ما آماده مذاکره بی قید و شرط با آنها هستیم و این که آن قانون شکن بخواهد به ما بگوید ایران اهل مذاکره نیست.
وزیر خارجه با تاکید بر اینکه ایران اهل مذاکره، گفت‌وگو و صحبت است، افزود: باید صحبت بر اساس مقررات بین‌المللی باشد. آنچه که بنده گفتم کلمه‌ای کمتر از مقام معظم رهبری نبود که فرمودند آمریکا باید به برجام برگردد اگر بخواهد مذاکره شود. لذا بنده از خودم صحبت نمی‌کنم. اگر انتقادی دارید انتقاد را به بحث مطرح شده بیان کنید. من مجری سیاست‌های نظام هستم.
وی افزود: آنچه در آن جلسه عرض کردم و هنوز هم می‌گویم آن است که منافع شدیدی در کشور برای جلوگیری از مقابله نظام جمهوری اسلامی با پولشویی وجود دارد. ما به خارجی‌ها کار نداریم. بحث ما مقابله نظام جمهوری اسلامی با پولشویی است. این همان چیزی است که مقام معظم رهبری فرمودند: اگر اقدام کنید صدای خیلی‌ها در می‌آید و ایشان فرمودند که اگر در مقابله با فساد اقدام کنید صدای خیلی‌ها در خواهد آمد. این خیلی‌ها چه کسانی هستند. این کار را برای مردم مشخص کنید که خطاب رهبری چه کسانی هستند. اگر می‌خواهید به صحبت‌ها و صداهای بیگانه توجه کنید ببینید از من نقل می‌کنند یا از آقای حسین شریعتمداری که به بنده حمله کرده بود. ببینید از چه کسی نقل کرده و برای چه کسی جشن گرفته‌اند. آیا برای حرف من بوده که گفته‌ام نظام جمهوری اسلامی حامی تروریسم نیست بلکه گروه‌های فشاری هستند که منافع از پولشویی می‌برند. آنها هزاران میلیارد تومان از پولشویی منفعت می‌برند که اگر نبود نیاز نبود قوه قضائیه و دولت ۶۰ صفحه آئین‌نامه برای مقابله با پولشویی تصویب کنند مگر دو هفته گذشته دولت و قوه قضائیه ۶۰ درصد آئین‌نامه تصویب نکرد پس اگر پولشویی در ایران وجود ندارد و گروه‌های فاسدی پولشویی نمی‌کنند پس سلطان سکه را به چه جرمی اعدام کردند.
وی اضافه کرد: چرا صحبتی که در دفاع از جمهوری اسلامی و رد اتهامات بیگانگان و منافقان شده را تبدیل به صحبت علیه نظام کردیم. چرا آقای شریعتمداری آن کار را کرد و کیهان آن مقاله‌ها را نوشت. آن مقاله‌ها اسباب دست روزنامه‌های غربی و نه عرایض بنده شد. من در دنیا معروفم که برای دفاع از مردم و نظام سینه چاک می‌کنم. صحبت‌های وزیر خارجه آلمان یا عنوانی که وزیر خارجه آمریکا به بنده نسبت داده است را ببینید. البته که اینها باعث افتخارم است. آیا من علیه منافع نظام صحبت می‌کنم یا آنهایی که از صحبت‌های دلسوزانه‌ام به خاطر منافع جناحی سوء استفاده می‌کنند. آنچه من گفتم در دفاع از جمهوری اسلامی و مقابله با فسادکارانی بود که به نام حمایت انواع جنایات را انجام دادند. این کارها من را از دفاع از جمهوری اسلامی باز نمی‌دارد.
وزیر خارجه درباره برخورد با ۵+۱ گفت: دور گذشته که ناگزیر از مذاکره با آمریکا شدیم این کار به دلیل علاقه ما به مذاکره با آمریکا و اعتماد به آمریکا نبود که اگر ما به آمریکا اعتماد داشتیم ۱۵۰ صفحه توافق نمی‌نوشتیم و در دو خط توافق را می‌نوشتیم عین همان کاری که با کره شمالی کردند. اگر ما به آمریکا اعتماد داشتیم شروع بند ۳۶ برجام با این جمله نبود که اگر ایران معتقد باشد که آمریکا و طرف‌های دیگر برجام تعهدات خود را اجرا نکردند.
وی افزود: ما اعتماد نداشتیم اما اقداماتی قبل از ورود ما به مسئولیت شکل گرفته بود جمهوری اسلامی را با شش قطعنامه شورای امنیت مواجه کرده بود. قطعنامه‌هایی که تنها در صورتی امکان لغو آن وجود داشت که پنج عضو دائم شورا با آن موافقت کرده باشند.
وی افزود: شش قطعنامه شورای امنیت کاردستی برخی دوستان بود. همان کاغذپاره‌ها که فقط با توافق پنج عضو دائم شورای امنیت قابل لغو بود و در غیر اینصورت لغو نمی‌شد. لذا ما نمی‌خواستیم با آمریکا مذاکره کنیم. من بعد از سال‌ها زندگی در غرب عاشق و شیفته مذاکره با غربی‌ها نیستم. بیش از هر کسی بنده این فشارها را تحمل کردم. سختی و فشارهای مذاکرات و توهین‌هایی به من صورت گرفت که نهایتا به لطف خدا از سوی آمریکا تحریم شدم. ما این کارها را انجام دادیم تا بتوانیم شش قطعنامه شورای امنیت سازمان ملل را لغو کنیم که کردیم. کاری که در تاریخ این شورا اتفاق نیفتاده بود. ما بدون اینکه حتی یک دقیقه این قطعنامه‌ها را اجرا کرده باشیم شش قطعنامه را لغو کردیم. حالا اگر می‌خواهید قطعنامه‌ها برگردد تا دوباره برای لغو آن گروهی مجبور به مذاکره با آمریکا شود یاالله بفرمایید انجام دهید.
وی افزود: بالاخره مقامات عالی نظام صلاح کشور را می‌فهمند که می‌فرمایند: آمریکا تنها در صورتی می‌تواند به میز مذاکره برگردد که برجام را بپذیرد و نمی‌گوید برجام به تاریخ پیوست.
وزیر خارجه خطاب به نمایندگان گفت: برای آنکه در این شرایط حساس کشور را از گزند بدی‌ها و تبلیغات نابجا مصون داریم نیاز است یک‌دل و یکپارچه باشیم. که اگر یک پارچه و همراه هم و در کنار هم باشیم حتما آنهایی که از هر طرف برای این کشور نقشه می‌کشند به لطف خدا و یاری امام زمان آنها شکست می‌خورند. یقین دارم در این جبهه همه ما متحد و هم داستان هستیم و با همه مردم ایران در یک کشتی نشستیم. همه مردم ایران آماج این حملات هستند. اصلاح طلب، اصولگرا، موافق و مخالف نمی‌شناسد. ان‌شاءالله این مردم با حضور یکپارچه در پای صندوق‌های رای نشان می‌دهند که اراده آنها خلل ناپذیر است و آنها هستند که ضامن پیروزی انقلاب و ضامن شکست‌های مخالفان و کسانی که آرزوی بد برای مردم ایران دارند، هستند.
ظریف در پایان گفت: من از نمایندگان مجلس عذر می‌خواهم که ناگزیرم ساعت ۳ بعد از ظهر در جلسه شورای امنیت شرکت کنم. قرار بود این جلسه شب گذشته تشکیل شود که به امروز موکول شد.
در این هنگام ظریف جلسه مجلس را ترک کرد که باعث اعتراضات ابطحی نماینده سوال کننده شد که چرا وزیر خارجه طبق آئین‌نامه تا پایان صحبت‌های او در جلسه مجلس حضور نداشت.
