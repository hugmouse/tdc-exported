
# Цацаров: Гласувах за Пловдив, този град има огромен потенциал

Published at: **2019-11-03T07:36:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Cacarov-Glasuvah-za-Plovdiv-tozi-grad-ima-ogromen-potencial-910653)

Главният прокурор на България Сотир Цацаров гласува на балотаж в Пловдив. "Гласувах за Пловдив. Такъв, какъвто трябва да бъде. Такъв, какъвто го знам от времето, когато бях дете и такъв, какъвто искам да бъде. Този град има огромен потенциал и има граждани, които заслужават да живеят в добро“, каза той.
Главеният прокурор коментира и какви са нарушенията до момента в изборния ден: "Нарушенията - 95 досъдебни производства, 17 бързи, 23 лица са привлечени като обвиняеми. Преписките по проверки са 1317. Ако сравним резултатите със седмица по-рано се оказа, че са нараснали с 38. Обвиняемите тогава бяха 10, сега са повече“, каза Цацаров.
Той коментира и новината, че е задържам бившия кмет на Гърмен Ахмед Башев: "Задържан е за 24 часа. Органите на МВР го задържаха в подозрения за купуване на гласове“. "Не мисля, че има нови схеми за купуване на гласове, има всякакви форми на купуване на гласове. Нарушения има навсякъде, но повечето от тях са в компетентността на ЦИК“, поясни Цацаров.
Главният прокурор бе попитан дали е вярно, че е арестуван дядото на малкия Стефан от Кардам, който почина и чиито сестри бяха в критично състояние: "В Кардам се работи по всички възможни хипотези. Когато има какво да кажат колегите от местната прокуратура те ще го кажат. Има основна версия и по нея се работи, но не говорим за умишлени действия“.
"Не се притеснявам, че президентът не е подписал указа за назначаването на Иван Гешев. Все пак никой не е очаквал той да вземе решение в малкото време между двата тура. Не виждам повод за притеснение, президентът ще направи каквото трябва. Все пак пълният стенографски протокол от заседанието, на което избраха Гешев, бе публикуван в четвъртък. На президентът му е необходимо време, за да се запознае с него“, категоричен бе Цацаров, чийто пост скоро трябва да бъде зает от Иван Гешев.
