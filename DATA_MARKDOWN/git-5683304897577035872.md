
# മരട് ഫ്ലാറ്റുകൾ: സ്ഫോടനത്തിൽ പതിക്കുക 15,000 ടണ്ണിലേറെ ഭാരമെന്ന് വിദഗ്ധർ

Published at: **2019-11-06T05:46:00+00:00**

Author: **https://www.facebook.com/manoramaonline**

Original: [ManoramaOnline](https://www.manoramaonline.com/news/kerala/2019/11/06/maradu-flat-demolition.html)

കൊച്ചി∙ മരടിലെ ഫ്ലാറ്റുകൾ നിയന്ത്രിത സ്ഫോടനത്തിലൂടെ പൊളിക്കുമ്പോൾ താഴേക്ക് അമരുന്ന 15,000 ടണ്ണിലേറെ ഭാരം സൃഷ്ടിക്കുന്ന പ്രകമ്പനം എന്തൊക്കെ ഭവിഷ്യത്തുകൾ ഉണ്ടാക്കും എന്നതിനെക്കുറിച്ചു സാങ്കേതിക സമിതിയിലെ വിദഗ്ധർക്കും ആശങ്ക. കെട്ടിടം നിൽക്കുന്നത് ഒട്ടും ഉറപ്പില്ലാത്ത മണ്ണിലാണെന്നതും ആഘാതം ഗുരുതരമാക്കിയേക്കാം. ഉണ്ടായേക്കാവുന്ന പ്രത്യാഘാതങ്ങൾ ഇവയാണ്: 1. 15,000 ടണ്ണിലേറെ ഭാരം ഒറ്റയടിക്ക് അമരുമ്പോഴുള്ള പ്രകമ്പനം മൂലം കെട്ടിടത്തിനു താഴെയുള്ള മണ്ണ് താഴുകയും അതേ സമ്മർദത്തിൽ അടുത്തുള്ള പറമ്പുകളിലെ മണ്ണ് ഉയരുകയും ചെയ്യാം.
അടുത്തുള്ള ജലാശയത്തിലെ മണ്ണ് ഇങ്ങനെ ഉയരുകയാണെങ്കിൽ വെള്ളത്തിന്റെ ഒഴുക്കിനെ തന്നെ തടസ്സപ്പെടുത്തുന്നതാകും. 2. അടുത്തുള്ള പറമ്പുകളിലെ മണ്ണാണ് ഉയരുന്നതെങ്കിൽ അവിടെയുള്ള കെട്ടിടങ്ങൾ തകരുകയോ വിള്ളൽ ഉണ്ടാവുകയോ ചെയ്യാം. 3. പ്രകമ്പനത്തിൽ തൊട്ടടുത്തുള്ള പാലത്തിനു ബലക്ഷയം സംഭവിക്കാം. 4. പ്രകമ്പനം മൂലം ഉയരുന്ന പൊടി പടലത്തിൽ പരിസരമാകെ മുങ്ങിപ്പോകാം.
പ്രകമ്പനം തന്നെ രണ്ടു തരമാണ്. ബോംബ് സ്ഫോടനം മൂലമുള്ള പ്രകമ്പനവും (ബ്ളാസ്റ്റ് വൈബ്രേഷൻ), തകർന്ന അവശിഷ്ടങ്ങൾ താഴേക്ക് അമരുമ്പോഴുള്ള പ്രകമ്പനവും (ടച്ച് ഡൗൺ വൈബ്രേഷൻ). ഒരു ലക്ഷം ചതുരശ്രയടി വിസ്തീർണമുള്ള കെട്ടിടത്തിനു 10,000– 12,000 ടൺ ഭാരമാണുള്ളത്. പൊളിക്കേണ്ട കെട്ടിടങ്ങളുടെ ആകെ ഭാരം 76,350 ടണ്ണാണ്. ഓരോ കെട്ടിടത്തിനും ഒരു ലക്ഷത്തിലേറെ ചതുരശ്രയടി വിസ്തീർണമുണ്ട്. അവയിലൊരു ഫ്ളാറ്റിനു രണ്ടര ലക്ഷം ചതുരശ്രയടി വരെയുണ്ട്. 15,000– 20,000 ടൺ ഭാരമാണ് ഓരോ സ്ഫോടനത്തിലും താഴേക്കു വരുന്നതെന്നർഥം.
സാങ്കേതിക സമിതിയുടെ കഴിഞ്ഞ യോഗത്തിൽ ഇതു ചർച്ച ചെയ്തിരുന്നു. പൊളിക്കാൻ ചുമതല ഏറ്റെടുത്ത ഗെറ്റ് ഡിമോളിഷ്ഡ് എന്ന ദക്ഷിണാഫ്രിക്കൻ കമ്പനിയുടെ പ്രതിനിധികൾ പറയുന്നത്, വിവിധ നിലകൾ തകർക്കാൻ മില്ലി സെക്കൻ‍ഡുകളുടെ വ്യത്യാസത്തിലാണ് ബോംബ് പൊട്ടിക്കുകയെന്നും അതിനാൽ ഒരുമിച്ച് ഇത്രയും ഭാരം താഴേക്കു വരില്ലെന്നുമാണ്. മാത്രമല്ല, പ്രകമ്പനം താങ്ങാൻ കെട്ടിടത്തിനു ചുറ്റും ഒന്നര മീറ്റർ കിടങ്ങു കുഴിക്കും. പരിസരത്തെ കെട്ടിടങ്ങൾക്ക് ഉണ്ടാകാവുന്ന തകർച്ച നേരിടാൻ 100 കോടിയുടെ ഇൻഷുറൻസ് എടുത്തിട്ടുണ്ട്. പൊടിപടലം നേരിടാൻ വെള്ളം പമ്പ് ചെയ്യുമെന്നും കമ്പനി അധികൃതർ പറയുന്നു.
ഭാരമെല്ലാം കൂടി നിലത്തു വന്നിടിച്ചുണ്ടാവുന്ന പ്രകമ്പനത്തിന്റെ ഭവിഷ്യത്തുകൾ എന്താവുമെന്ന് വിദഗ്ധർക്കു പോലും ഉറപ്പില്ല. ഇനിയും ആലോചനാ യോഗങ്ങൾ വേണ്ടിവരുമെന്ന് അസോസിയേഷൻ ഓഫ് സ്ട്രക്ചറൽ ആൻഡ് ജിയോ ടെക്നിക്കൽ കൺസൽറ്റിങ് പ്രതിനിധി അനിൽ ജോസഫ് ചൂണ്ടിക്കാട്ടി. 
