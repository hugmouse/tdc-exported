
# هلال احمر از پرداخت مالیات معاف شد

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696689/%D9%87%D9%84%D8%A7%D9%84-%D8%A7%D8%AD%D9%85%D8%B1-%D8%A7%D8%B2-%D9%BE%D8%B1%D8%AF%D8%A7%D8%AE%D8%AA-%D9%85%D8%A7%D9%84%DB%8C%D8%A7%D8%AA-%D9%85%D8%B9%D8%A7%D9%81-%D8%B4%D8%AF)

نمایندگان مجلس شورای اسلامی با تصویب استفساریه‌ای مقرر کردند که هلال احمر از پرداخت مالیات بر بودجه دولتی اختصاص یافته شده به این سازمان معاف است.
به گزارش ایسنا، نمایندگان مجلس شورای اسلامی در جلسه علنی امروز دوشنبه طرح استفساریه بند ۲ ماده ۲ قانون مالیات‌های مستقیم را با ۱۶۸ رای موافق، ۱۷ رای مخالف و ۴ رای ممتنع از مجموع ۲۱۸ نماینده حاضر در مجلس تصویب کردند.
در این استفساریه آمده است که آیا جمعیت هلال احمر جمهوری اسلامی مشمول حکم بند ۲ ماده ۲ قانون مالیات‌های مستقیم اصلاحی مصوب ۲۲/ ۱۱/ ۱۳۸۰ می‌باشد.
در پاسخ این استفساریه آمده است بلی. جمعیت هلال احمر جمهوری اسلامی مشمول بند ۲ ماده ۲ قانون مذکور می‌باشد.
با این مصوبه جمعیت هلال احمر نباید به ازای بودجه‌ای که از دولت می‌گیرد مالیات بدهد و به عبارت دیگر هلال احمر نباید به سازمان مالیاتی مالیات بدهد.
در جریان بررسی این استفساریه، جلیلی معاون پارلمانی وزارت اقتصاد توضیح داد که در حال حاضر نیز این تکلیف قانونی در حال انجام است و قانونگذار یعنی سازمان مالیاتی از هلال احمر مالیات نمی‌گیرد لذا تکلیف جدیدی به دولت تحمیل نمی‌شود.
حسینی شاهرودی سخنگوی کمیسیون اقتصادی در واکنش به این صحبت‌ گفت: دولت در حالی می‌گوید که این معافیت در حال حاضر اعمال می‌شود که سازمان مالیاتی از هلال احمر خواستار پرداخت مالیات بر درآمدهای عمومی و اختصاصی شده است. این استفساریه می ‌گوید که هلال احمر نباید برای بودجه دولتی مالیات بدهد.
مصوبه امروز مجلس در صورت تایید نهایی شورای نگهبان اجرایی است.
