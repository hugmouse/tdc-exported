
# Sudjenje predsedniku sindikata „ Zastava oružje“ zbog navodnog napada na pukovnika VS

Published at: **2019-11-04T18:00:05+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118876-sudjenje-predsedniku-sindikata-zastava-oruzje-zbog-navodnog-napada-na-pukovnika-vs?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Pred Osnovnim sudom u Kragujevcu vodi se glavni pretres u postupku protiv predsednika Samostalnog sindikata fabrike „Zastava oružje“ Dragana Ilića za napad na predsednika Nadzornog odbora fabrike pukovnika Vojske Srbije Ivicu Marjanovića.Protiv Ilića je optužnicu podiglo Osnovno javno tužilaštvo za krivično delo napad na službeno lice u vršenju službene dužnosti, a Marjanović se na današnjem ročištu pridružio gonjenju. Ilić je, navodno, u vreme štrajka oružara, 18. maja 2018. godine pretio, a onda i krenuo rukom u nameri udari Marjanovića. Kako Marjanović tvrdi, u pokušaju da to izbegne povukao se nazad, udario u štok masivnih drvenih vrata i zadobio povredu kičme. Zbog tih povreda je, kako tvrdi, istog dana morao da ode na pregled u Vojnomedicinsku akademiju. Na današnjem glavnom pretresu Ilić se izjasnio da nije kriv i da ne priznaje delo koje mu se stavlja na teret. „Zbog svega onoga što se dogadjalo u prethodnom periodu i načina na koji je podignuta optužnica, mogu da kažem da je ovo jedan politički proces protiv mene kao predsednika sindikata kako bi se suzbila radnička borba, oslabio sindikat koji je do sada bio prepoznatljiv u zaštiti radničkih interesa“ rekao je Ilić Beti posle održanog ročišta kome je u svojstvu javnosti prisustvovalo desetak članova sindikalnog odbora " Namenske". Ilić je dodao je da se sve to sprovodi direktno od Vlade Republike Srbije obzirom da je Nadzorni odbor imenovan odlukom Vlade Srbije i od strane predsednice Ane Brnabić. Predsednik Nadzornog odbora fabrike „ Zastava oružje“ Ivica Marjanović je u izjavi Beti posle ročišta odbacio optužbe Ilića i naveo da nije u pitanju nikakav pritisak prema sindikatu. „Ovde je reč direktno o odnosu lidera sindikata Dragana Ilića i pokušaju fizičkog nasilja prema meni kao predsedniku Nadzornog odbora i zastrašivanje kompletnog NO„ rekao je Marjanović posle sudjenja, na koje je došao u svečanoj uniformi Vojske Srbije. On je naglasio i da je izložen pritiscima u nekim medijima i naveo list „Danas“ i pojedine lokalne novine koje, kaže, ne žele da čuju drugu stranu. „Svedoci u postupku se nazivaju lažnim, vredja se uniforma Vojske Srbije i neki članovi Nadzornog odbora što je nedopustivo“ rekao je Marjanović. Glavni pretres koji je počeo danas saslušanjem Ilića i Marjanovića biće nastavljen 10. decembra pred Osnovnim sudom u Kragujevcu.
