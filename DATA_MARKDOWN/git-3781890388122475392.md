
# ส.เอ็กซ์ตรีม ประกาศความพร้อมลุยซีเกมส์ขอพิชิต6ทอง

Published at: **2019-11-06T07:01:00+00:00**

Author: ****

Original: [เดลินิวส์](https://www.dailynews.co.th/sports/740260)


        "ส.เอ็กซตรีมไทย" ประกาศความพร้อมก่อนสู้ศึกซีเกมส์ 2019 มั่นใจมีลุ้นคว้าถึง 6 ทอง ด้าน "สเก็ตบอร์ด" เจองานหนัก หลัง "ฟิลิปปินส์" เจ้าภาพ สั่งอิมพอร์ตนักกีฬาฝีมือดีจากสหรัฐอเมริกา มาร่วมทัพ "อุปนายกสมาคม" เตือน ช่วงโค้งสุดท้ายระวังเรื่องบาดเจ็บหนัก เพราะอาจถึงขั้นถอนตัวเลยทีเดียว
      
เมื่อวันที่ 6 พ.ย. ที่สนามฝึกซ้อมด้านข้างสนามราชมังคลากีฬาสถาน การกีฬาแห่งประเทศไทย (กกท.) หัวหมาก "บิ๊กต๊อด" นายปิติ ภิรมย์ภักดี นายกสมาคมกีฬาเอ็กซ์ตรีมแห่งประเทศไทย มอบหมายให้ นายอภิชัตย์ รัตนิน และ นายวิสุทธิ์ ตั้งวาริธร อุปนายกสมาคมกีฬาเอ็กซ์ตรีมฯ ร่วมกันเป็นประธานแถลงข่าวความพร้อมและเปิดตัวนักกีฬาเอ็กซ์ตรีมทีมชาติไทย ก่อนไปเข้าร่วมการแข่งขันกีฬาซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พ.ย.-11 พ.ย.นี้ โดย สมาคมกีฬาเอ็กซ์ตรีมฯ รับผิดชอบส่งนักกีฬาเข้าร่วมการแข่งขัน 3 ชนิดกีฬา ประกอบด้วย เวคบอร์ด-วอเตอร์สกี, สเก็ตบอร์ด และจักรยานบีเอ็มเอ็กซ์ (แฟลทแลนด์)
นายอภิชัตย์ รัตนิน อุปนายกสมาคมฯ ที่รับผิดชอบกีฬาสเก็ตบอร์ด กล่าวว่า สเก็ตบอร์ด มีชิง 6 ทอง แบ่งเป็นชาย 3 ทอง และหญิง 3 ทอง ซึ่งจากการที่นักกีฬาไทย ทำผลงานได้ดีในกีฬาเอเชี่ยนบีชเกมส์ ทำให้หลายชาติมีความตื่นตัวอย่างมาก โดยซีเกมส์ครั้งนี้เป็นงานยากที่สุด เนื่องจากชาติเจ้าภาพได้มีการอิมพอร์ตนักกีฬาฝีมือดีจากสหรัฐอเมริกา มาร่วมทีม อย่างไรก็ตาม ตนยังมั่นใจว่านักกีฬาชาย มีโอกาสคว้า 2 ทอง ส่วนนักกีฬาหญิง มีลุ้นเพียงเหรียญเงินเท่านั้น"ช่วงโค้งสุดท้ายได้เน้นย้ำกับนักกีฬาให้ระมัดระวังเรื่องการบาดเจ็บ เพราะสเก็ตบอร์ดเป็นกีฬาอันตราย หากเกิดอุบัติเหตุแล้วจะเจ็บหนัก ซึ่งก่อนหน้านี้มีหลายคนที่โชคร้ายเจ็บหนักจนแข่งขันต่อไม่ได้และต้องถอนตัวมาแล้ว ซึ่งเป็นเรื่องที่น่าเสียดายอย่างมาก" นายอภิชัตย์ ย้ำ
ทางด้าน นายวิสุทธิ์ ตั้งวาริธร อุปนายกสมาคมฯ ที่รับผิดชอบกีฬาเวคบอร์ดและวอเตอร์สกี, สเก็ตบอร์ด ดาวน์ฮิลล์ และจักรยานบีเอ็มเอ็กซ์ (แฟลทแลนด์) กล่าวว่า เวคบอร์ด มีคู่แข่งสำคัญคือฟิลิปปินส์ ที่มีแชมป์โลก ร่วมทีม ถือเป็นงานยากของไทย ส่วนวอเตอร์สกี ตอนนี้นักกีฬาอยู่ระหว่างแข่งขันแมทช์ปรีซีเกมส์ 2019 ที่ฟิลิปปินส์ ซึ่งทำผลงานค่อนข้างดี เชื่อว่าซีเกมส์ครั้งนี้ทั้ง 2 ชนิดกีฬา จะคว้าได้อย่างน้อย 2 ทอง จากการชิงชัยทั้งหมด 5 ทอง ส่วน จักรยานบีเอ็มเอ็กซ์ (แฟลทแลนด์) มั่นใจว่าจะหยิบได้ 1 ทอง จาก "ตูน" ภาคภูมิ ภู่สอาด ที่เพิ่มไปคว้ารองแชมป์ระดับเอเชีย ที่ประเทศอินโดนีเซีย เมื่อเร็วๆ นี้ ส่วนสเก็ตบอร์ด ดาวน์ฮิลล์ เราฝึกซ้อมอย่างต่อเนื่องที่ จ.แพร่ มั่นใจว่าจะมีลุ้นคว้าเหรียญทองจากนักกีฬาหญิง สรุปทั้ง 4 กีฬา น่าจะมีลุ้นอย่างน้อย 4 ทองขณะที่ นายวรินทร์ สันตะบุตร โค้ชสเก็ตบอร์ด ดาวน์ฮิลล์ กล่าวว่า จากการที่ได้มีโอกาสเข้าไปสังเกตุการณ์การคัดเลือกนักกีฬาของฟิลิปปินส์ ถือว่าเราสู้ได้แน่นอน เช่นเดียวกับสนามฝึกซ้อมที่ของไทยมีมาตรฐานที่สูงกว่าและยากกว่า สถิติของนักกีฬาที่ทำได้ถือว่ายอดเยี่ยมมาก เมื่อไปเจอสนามจริงที่ง่ายกว่าทำให้ตนมั่นใจว่าเราจะคว้าได้อย่างน้อย 1 เหรียญทอง
สำหรับรายชื่อนักกีฬาเอ็กซ์ตรีมทีมชาติไทย ชุดลุยศึกซีเกมส์ 2019 มีดังนี้ เวคบอร์ด ประกอบด้วย ธนัชกัญ สุนทรวงษ์, ทิพย์ เพ็ญพายัพ, อาทิตย์ ศุภศิษฐเสณี, พลภัทร ร่มฉัตรเงิน, พัชรพร จันทร์งูเหลือม, จัสมิน โนแลน, เจดอน วรวงศ์ สเคอริส, สัญญา ผลทิพย์ ขณะที่ วอเตอร์สกี ประกอบด้วย พัทธนันท์ ภมรพล, วีรยา โรเซ็นดาห์ล, ศรีสินธุ์ ขำกล่อม, ปฏิวัติ แจ่มจันทร์, นัฐวุฒิ หาผลดี และ อัครินทร์ อินทรครรชิตส่วนจักรยานบีเอ็มเอ็กซ์ (ผาดโผน) ประกอบด้วย ภาคภูมิ ภู่สอาด, ฉัตรเฉลิม ฉายวิโรจน์วิทย์ และวรวีย์ ศรีวิชัย, สเก็ตบอร์ด ได้แก่ อธิวัฒน์ เรืองศรี, ภาพทอง ประมาณ, ธวัชชัย เซี่ยงอึ่ง, ศุภพิชญ์ เพศสุข, อรพันธ์ ทองคง, กรวิชญ์ เกตุแก้ว และ ไบรอัน แวน อุปพงษ์ และสเก็ตบอร์ด ดาวน์ฮิลล์ ประกอบด้วย เอ็น วรรณทะ, นัฐพล ขานพิมาย, นวพรรณ อังอินสมบัติ และนวลสมร พิมพ์เชื้อ ส่วนความคาดหวังของสมาคมกีฬาเอ็กซ์ตรีมฯ ในศึกซีเกมส์ครั้งนี้รวมทั้งหมด 6 เหรียญทอง 
