
# Industria auto, lovită de războiul comercial declanşat de Trump, de efectele Dieselgate şi de recesiunea pieţei de maşini din China, trage întreaga economie a lumii în jos. Sectorul auto contribuie cu 8-14% la PIB-urile est-europene

Published at: **2019-11-05T22:00:00+00:00**

Author: **Bogdan Cojocaru**

Original: [Ziarul Financiar](https://www.zf.ro/business-international/industria-auto-lovita-razboiul-comercial-declansat-trump-efectele-dieselgate-recesiunea-pietei-masini-china-trage-intreaga-economie-lumii-jos-sectorul-auto-contribuie-8-14-pib-urile-est-europene-18544629)

Volkswagen, cel mai mare constructor auto din lume, a început oficial producţia în serie a modelului electric ID.3. Evenimentul a fost marcat de o ceremonie la fabrica VW din Zwickau la care au participat, printre alţii, CEO-ul companiei Herbert Diess şi cancelarul german Angela Merkel, scrie CNBC. Grupul auto german şi-a stabilit ca obiectiv să devină liderul mondial la e-mobilitate. Într-un anunţ pe site-ul său web, VW vorbeşte despre o „ofensivă electrică“ în accelerare. ID.3 va fi lansată „aproape simultan“ pe pieţele europene în vara viitoare şi ar trebui să fie accesibilă pentru milioane de şoferi. Preţul versiunii de bază va fi mai mic de 30.000 de euro. Fabrica de la Zwickau, emblematică pentru „ofensiva electrică“, trece printr-o schimbare radicală. Acolo s-au produs numai maşini cu motoare cu combustie internă, dar unitatea va deveni una care va livra doar maşini electrice. Ambiţiile VW sunt îndrăzneţe, având în vedere că de la acest grup a pornit cel mai mare scandal din industria auto ñ Dieselgate: marii constructori auto germani au manipulat testele de poluare pentru autovehiculele lor pentru a putea vinde mai mult în ţări cu standarde mai stricte. 
Scandalul, izbucnit în 2015 în SUA, s-a extins la principalii constructori de maşini europeni şi are consecinţe şi în prezent. UE îşi înăspreşte standardele testelor de emisii, iar pentru a le putea respecta, constructorii auto, în special cei germani, s-au văzut nevoiţi să-şi micşoreze producţia. Rezultatul este o încetinire extinsă la toată industria germană, transformată apoi în recesiune. Chinul este accentuat de o încetinire generală a economiilor europene şi din alte părţi ale lumii sub presiunile unui război comercial între SUA, UE şi China, de o reorientare a preferinţelor şoferilor spre maşini electrice şi reechilibrarea economiei chineze. Întreaga economia globală trece prin cea mai rapidă încetinire de după marea criză financiară, ceea ce creează un cerc vicios pentru industria auto. Sectorul, una din cauza acestei încetiniri, este şi victimă, scrie Financial Times, care notează că producţia de maşini s-a micşorat pentru prima dată în ultimul deceniu, contribuind cu un sfert la încetinirea PIB-ului mondial. Pentru Europa de Est, cea mai mare bataie de cap este ce se întâmplă cu Germania. Economia germană, dependentă de exporturi, este cea mai mare din Europa şi a intrat probabil în recesiune. Cum Germania este atât motorul industriei auto est-europene, cât şi una din pricipalele pieţele pentru exporturile regiunii, auto şi de orice alt fel, economiile est-europene s-au trezit într-o situaţie delicată. Sectorul auto este baza economiei Ungariei, contribuind cu aproape 10% la PIB, cu un sfert la exporturi şi cu aproape 5% la numărul de locuri de muncă. Ungaria găzduieşte fabrici pentru marii producători auto nemţi VW, Daimler şi BMW.
Polonia, cea mai mare economie est-europeană, nu figurează printre principalii exportatori de maşini din regiune, dar este unul dintre cei mai mari exportatori de componente şi piese auto. Sectorul auto contribuie cu 8% la PIB, cu aproape 15% la exporturi şi cu 10% la locurile de muncă din industrie. Daimler din Germania are o mare fabrică de motoare în Polonia şi îşi mai construieşte acolo o fabrică de baterii pentru maşini electrice.
În Slovenia, sectorul de profil generează 10% din PIB şi 13% din exporturi. Companiile auto şi fur­nizorii de piese şi componente asigură direct 16.000 de locuri de muncă şi se estimează că numărul total de posturi care depind de industria auto este de cinci ori mai mare. Audi, BMW, Daimler, VW, MAN şi Ford Germania cumpără 40% din exporturile de componente ale Sloveniei. 
Slovacia este cel mai mare producători de maşini per capita la nivel mondial (urmată de Cehia şi Slovenia), iar VW, cel mai mare angajator de acolo, contribuie substanţial la această performanţă. Circa 44% din producţia industrială a ţării este dată de sectorul auto şi 40% din exporturile industriale sunt generate de producătorii de maşini şi piese. Sectorul, care include, pe lângă VW, constructorii PSA, Kia şi Jaguar Land Rover, asigură direct şi indirect locuri de muncă pentru 250.000 de persoane şi contribuie cu 13% la PIB. 
În Cehia, industria auto este cel mai mare investitor în cercetare şi dezvoltare, cu o cotă de 24% din total. Skoda, a VW, este emblema industriei cehe şi unul dintre principalii angajatori ai ţării - are 26.000 de salariaţi. Furnizorii companiei au şi ei 150.000 de angajaţi. Sectorul participă cu aproape 10% la PIB, cu 26% la producţia industrială totală şi cu 24% la exporturile ţării. 
Aproape 80% din producţia de maşini şi piese este exportată în Germania, Franţa, Marea Britanie şi Slovacia. 
În cazul României, constructorul auto principal este Renault, din Franţa, dar, după cum o arată un studiu ING, doar exporturile automotive către Germania contribuie cu 15% din exporturile totale, reprezentând 10% din PIB. Contribuţia totală a industriei auto la PIB este de circa 14%, după cum a spus Christophe Dridi, directorul general al Automobile Dacia şi al Groupe Renault Rom‚nia, la o conferinţă a Ziarului Financiar.
Industria auto a ajuns să afecteze sănătatea întregii economii globale mai mult decât ar sugera ponderea ei în producţia economică totală, notează FT. Constructorii auto au lanţuri de aprovizionare lungi, sunt consumatori importanţi de materii prime, chimicale, textile şi electronice. Soarta lor afectează milioane de locuri de muncă din sectorul serviciilor ñ vânzări, reparaţii şi întreţinere. Anul trecut, sectorul auto mondial s-a micşorat pentru prima dată de la criza globală. FMI apreciază că acest declin a contribuit cu mai mult de un sfert la încetinirea economiei globale între 2017 şi 2018. De asemenea, sectorul s-ar putea să fie responsabil pentru până la o treime din încetinirea comerţului global între 2017 şi 2018. „Sectorul auto atârnă greu de activitatea industrială şi de creştere“, a spus luna trecută Gian Maria Milesi-Ferretti, director la departamentul de cercetare al FMI. Instituţia avertizează că durerea din sector va deveni şi mai acută dacă războiul comercial dintre SUA şi UE degenerează. Casa Albă ameninţă de mult timp că va suprataxa importurile de maşini europene. Unii executivi din industria auto învinovăţesc deja politicile comerciale americane pentru anemia companiilor lor. Vânzările le sunt afectate în special de scăderea accentuată a pieţei din China. „Acest război comercial chiar influenţează dispoziţia clienţilor şi poate perturba economia lumii“, a declarat Herbert Diess, CEO-ul VW. „Din cauza războiului comercial, piaţa auto din China este practic în recesiune. Iar acest lucru ne sperie.“
FMI a remarcat că perturbările din industria auto au cauză principală schimbrile de politică din China, precum retragerea subvenţiilor pentru achiziţiile de maşini, şi implementarea unor teste mai dure de poluare în Europa. De asemenea, în multe ţări consumatorii îşi amână cumpăraturile deoarece standardele se schimbă rapid, în timp ce opţiunile pentru car-sharing evoluează.
