
# दिल्ली में प्रदूषण का कहर, कम दृश्यता से 37 विमानों के बदले रास्ते

Published at: **2019-11-04T00:02:43+00:00**

Author: **नई दिल्ली, वरिष्ठ संवाददाता**

Original: [https://www.livehindustan.com](https://www.livehindustan.com/national/story-37-flights-diverted-fter-toxic-smog-engulfs-delhi-2830742.html)

प्रदूषण का असर रविवार को हवाई यातायात पर भी दिखाई दिया। आईजीआई एयरपोर्ट पर विमानन सेवा पूरी तरह से ठप हो गई। दृश्यता कम होने के चलते 37 विमानों को चंडीगढ़, जयपुर और लखनऊ डायवर्ट करना पड़ा। इसके अलावा 390 विमानों ने या तो देरी से उड़ान भरी या फिर देरी से उतरे।
सुबह 9 बजे से दोपहर एक बजे के बीच एयरपोर्ट पर दृश्यता कम होने के चलते दिल्ली आने वाले विमानों को जयपुर, लखनऊ और चंड़ीगढ़ भेजना पड़ा। प्रदूषण को देखते हुए यहां से उड़ान भरने विमानों का समय बदल दिया गया। धुंध हटने तक कुल 427 फ्लाइट प्रभावित रहीं, जिसमें सभी कंपनियों की फ्लाइट शामिल थीं। दोपहर एक बजे के बाद एयरपोर्ट पर स्थिति सामान्य होने लगी, जिसके बाद यात्रियों से राहत की सांस ली।
125 मीटर से नीचे चली गई दृश्यत : रविवार सुबह ही दिल्ली के आसमान पर धुंध की चादर घिर गई, जिसके चलते एयरपोर्ट पर अंधेरा छा गया और सुबह 9 बजे से दोपहर 1 बजे के बीच एयरपोर्ट पर दृश्यत 125 मीटर से भी नीचे चली गई। दृश्यता कम होने के चलते एयरपोर्ट अथॉरिटी ने एयरपोर्ट आ रही 37 विमानों को चंड़ीगढ़, लखनऊ और जयपुर की ओर डायवर्ट कर दिया। इस दौरान यहां आने वाली करीब 158 फ्लाइट्स देरी से पहुंचीं, जबकि 232 फ्लाइट्स को उड़ान भरने में देरी हो गई। 
दूसरे राज्यों से आने वाली बसों भी देरी से पहुंची रविवार सुबह सड़कों पर दृश्यत कम होने से अंतरराज्यीय बस अड्डों से दूसरे राज्यों के लिए चलने वाली बसों की सेवा प्रभावित हुई, जिसके कारण बसें गंतव्य स्थल तक देरी से पहुंची। चालकों का कहना था कि उन्हें सिग्नल साफ दिखाई नहीं दे रहे थे। 
एयरलाइंस कंपनियों ने जारी की एडवाइजरी यात्रियों की परेशानी को देखते हुए एयरलाइंस कंपनियों ने यात्रियों के लिए एडवाजरी जारी की है। कंपनियों ने यात्रियों से अनुरोध किया है कि घर से निकलने से पहले अपनी फ्लाइट की जांच करके निकले, जिससे उन्हें एयरपोर्ट पर इंतजार न करना पड़े।
