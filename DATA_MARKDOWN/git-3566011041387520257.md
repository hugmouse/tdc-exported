
# ولایت فقیه یعنی نظارت استصوابی نه نظارت تشریفاتی

Published at: **2019-11-07T21:08:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545534.html/%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%DB%8C%D8%B9%D9%86%DB%8C-%D9%86%D8%B8%D8%A7%D8%B1%D8%AA-%D8%A7%D8%B3%D8%AA%D8%B5%D9%88%D8%A7%D8%A8%DB%8C-%D9%86%D9%87-%D9%86%D8%B8%D8%A7%D8%B1%D8%AA-%D8%AA%D8%B4%D8%B1%DB%8C%D9%81%D8%A7%D8%AA%DB%8C)

عضو شورای عالی انقلاب فرهنگی گفت: برخی حرف‌هایی می‌زدند مانند اینکه آیت‌الله خوئی ضد انقلاب است.
به گزارش شبکه اطلاع رسانی راه دانا؛ حسن رحیم‌پور ازغدی صبح امروز در دوره دانش‌افزایی و توانمندسازی اساتید انقلاب و حکومت اسلامی که در مدرسه علمیه سلیمانیه برگزار شد، اظهار کرد: شیخ انصاری می‌گوید اثبات ولایت فقیه در زمان غیبت مانند دست کشیدن بر خار بوده و سخت است اما غیرممکن نیست، نظر مشهور علمای شیعه ولایت فقیه است، اما به نظر من اثبات آن سخت است.
عضو شورای عالی انقلاب فرهنگی افزود: سیدجمال شاگرد شیخ فضل الله نوری است و از طرف شیخ مامور به تبلیغ در هندوستان بوده است، مرحوم شیخ فضل الله نوری در مورد ولایت فقیه یک جمله سخت دارد که می‌گوید ولایت فقیه، ولایت بر اموال و نفوس مردم است که همین باید تبیین شود.
عضو شورای عالی انقلاب فرهنگی ادامه داد: اگر مراد از ولایت در جان و مال مردم این است که هر کاری که ولی فقیه دلش بخواهد انجام دهد، خود پیغمبر نیز همچین ولایتی نداشته است و اگر به این معنا که خداوند خواسته و در جهت قسط و عدل است، اشکالی ندارد، این ولایت به‌معنای درست باید اعمال شود، در غیر این صورت به این معناست که احکام اسلام فقط برای ۱۵ سال بوده است و در بقیه این هزاران سال باید موعظه کنیم، این‌ها توهین به اصل شریعت است و اینگونه افراد مشکل کلامی و اعتقادی دارند.
وی افزود: وقتی به جبهه می‌رفتیم می‌گفتند هرکس در زمان غیبت بمیرد شهید نیست، این گونه افراد می‌خواهند مدیر و مدبر شوند! مرحوم میرزای نائینی می‌گوید که مرحوم شیخ  فضل الله می‌گفت به  اسم مشروطه فحش و لامذهبی راه انداخته‌اند و شما در نجف خبر ندارید که اینجا چه خبر است.
رحیم‌پور ازغدی خاطرنشان کرد: میرزای نائینی‌ها در نجف نیز گزارش می‌دادند که در تهران مشروطه انجام شده و دین در برابر ظلم ایستاده است اما جریان در حال انحراف بود، بعد از اینکه شیخ فضل الله اعدام شد مرحوم آخوند و میرزای نائینی از نظرات خود عقب‌نشینی کردند.
عضو شورای عالی انقلاب فرهنگی عنوان کرد: برخی حرف‌هایی می‌زدند مانند اینکه آیت‌الله خوئی ضد انقلاب است، اما اینگونه نسبت‌ها به ایشان اشتباه است، اگر ولایت فقیه یعنی دخالت در مدیریت اجرایی اینگونه نیست، ولایت فقیه یعنی نظارت استصوابی نه نظارت تشریفاتی.
وی افزود: برخی اشکالاتی کرده‌اند که اهل سنت سکولار نیز به آن‌ها دامن می‌زنند، یکی از اشکالات این است که این‌ها اصلا به فقه شیعه و حکومتی آگاه نیستند و اگر آگاه هستند، تجاهل می‌کنند، اما در برخی موارد به نظر واحد رسیده‌اند.
رحیم‌پور ازغدی اظهار کرد: گفته‌اند شیعه اساسا فقه اساسی نداشته است و آن چیزی که در زمان غیبت اطلاق می‌شود ترکیبی است از شاهنشاهی ایران شهری قبل از اسلام و بعد از اسلام که همین نظر را وهابی‌ها نیز دارند.
عضو شوری عالی انقلاب فرهنگی با بیان اینکه برخی می‌گویند تشیع ایرانی‌ها ساختگی است و برای اینکه با اعراب مقابله کنند، آن را ساخته‌اند، بیان کرد: ایران یکی از کشورهایی است که از ابتدا حکومت سکولار نداشته است، حتی شاه در قانون اساسی شاهنشاهی می‌گوید که سلطنت موهبت الهی است، این‌ها می‌گویند که نگاه ایران قبل از اسلام را با کینه‌های شیعی علیه اسلام مخلوط کرده‌اید و شیعه ایرانی ساخته‌اید و این همان سلطنت شیعی است، در حالی که بیشتر رهبران بزرگ اهل سنت ایرانی هستند و ما اصلا بحث ایرانی و غیرایرانی نداریم.
وی افزود: سلطان ظل الله به این معنا نیست که این شخص شاه است، در روایات سلطان به‌معنای سلطه است و ظل الله یعنی تابع الله باشیم، مانند سایه که به‌دنبال ما می‌آید، اما برخی این‌گونه تعبیر می‌کنند که هر کاری انجام داد، سلطان سایه خداست و نباید چیزی بگویید.
رحیم‌پور ازغدی تصریح کرد: معاویه نیز در زمان حکومت همین حرف را زد و گفت که خدا خواسته تا من حاکم شما باشم پس اگر مرا نخواهید خلاف خواست خدا انجام داده‌اید، این‌ها تعبیر دارند که حکومت دینی شیعی همان حکومت سلطتی ایرانی دینی است، به برخی از منشورها استناد کرده‌اند و برخی سیاست‌نامه‌ها را مورد استناد قرار داده‌اند.
عضو شورای عالی انقلاب فرهنگی تاکید کرد: امامان(ع) قطعا سیاسی بودند و بر سر عدل و جور بحث داشتند، اصلا دعوای شیعه مسئله حکومت بوده وگرنه ولایت به‌معنای حب اهل بیت(ع) را همه قبول دارند، در ماجرای غدیر نیز همین گونه است، می‌گویند پیامبر(ص) در غدیر فرمود ولی و به‌معنای زعامت نبوده است بلکه به معنای حبّ بوده است.
وی با اشاره به اینکه مرجعیت دینی امامان را همه حتی بزرگان اهل سنت نیز قبول دارند، یادآور شد: خیال می‌کنیم هر سنی وهابی است، هر وهابی تکفیری است و هر تکفیری ناصبی است در حالی که این‌ها یکی نیستند، همه تکفیری‌ها که ناصبی نیستند و با هر کدام از این‌ها باید به گونه‌ای خاص بحث شود، فقه شیعه ضد این تفکرات است که هرچه شاه بگوید خدا گفته است، حاکم باید ظل الله باشد یعنی بگوید من هیچ هستم، ولایت فقیه ولایت شخص نیست، ولایت حکم الله و دین است.
رحیم‌پور ازغدی متذکر شد: فقیه اگر هر کاری که بخواهد بکند، اصلا ولایت ندارد، چون عدالت ندارد، ولایت مطلقه یعنی باید اهم و مهم را تشخیص دهد، برخی کارها را نظارت کند، به این معنا نیست که هر کاری که دلش خواست انجام دهد، این کلمات باید درست فهمیده شود، حتی وقتی امام(ره) این حرف‌ها را گفتند برخی گفتند این استبداد دینی است و هیچ کدام نفهمیدند که چیست، این موضوع قبل از اینکه ولایت شرعی باشد ولایت عقلی است.
عضو شورای عالی انقلاب فرهنگی اظهار کرد: این تعریف علوم سیاسی از ولایت که می‌گوید ولایت مطلقه یعنی حکومت فردی، قطعا دیکتاتوری است، فقیه قداست ندارد بلکه طریقت دارد.
