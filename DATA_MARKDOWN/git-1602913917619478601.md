
# Vladimir Zoican, KPMG România: Ce reguli ale TVA se vor aplica de la 1 ianuarie 2020 şi în România

Published at: **2019-11-01T06:10:00+00:00**

Author: **Ioana Matei**

Original: [Ziarul Financiar](https://www.zf.ro/banci-si-asigurari/vladimir-zoican-kpmg-romania-ce-reguli-ale-tva-se-vor-aplica-de-la-1-ianuarie-2020-si-in-romania-18523769)

„Principalul scop al sistemului de TVA la nivelul UE este ca o tranzacţie oarecare să fie tratată la fel în oricare dintre statele membre.“
Începând din 2020 vor intra în vigoare soluţiile rapide (aşa-numitele „quick fixes“) în materie de TVA, noi reguli care vor fi aplicate în toate statele membre ale Uniunii Europene. 
Deşi acestea reprezintă doar un pas tranzitoriu până la implementarea sistemului definitiv de TVA la nivel european, vor avea implicaţii la nivelul multor contribuabili. Începând cu 1 ianuarie 2020, statele membre ale Uniunii Europene va trebui să implementeze în legislaţia naţională un pachet de măsuri care vor alinia reglementările în materie de TVA.
„Acestea sunt necesare deoarece în cazul unor tranzacţii intracomunitare s-a constatat de-a lungul timpului că, în practică, acestea sunt tratate diferit de către diverse state membre, or principalul scop al sistemului de TVA la nivelul Uniunii Europene este ca o tranzacţie oarecare să fie tratată la fel în oricare dintre statele membre“, a explicat Vladimir Zoican, manager indirect taxation services la KPMG România, în cadrul emisiunii online ZF Esenţial în business, realizată de ZF în parteneriat cu KPMG. 
B2: 640x160_adtext (2016) - thinkdigital_ro.zf.ro.HiTech.640x160_adtext
Încă din 1967, când Consiliul Europei a adoptat sistemul comun al taxei pe valoarea adăugată s-a luat angajamentul de a institui un sistem de TVA definitiv care să funcţioneze în cadrul Comunităţii Europene în acelaşi mod peste tot, ca şi într-un singur stat membru. Tranzacţiile intracomunitare sunt cele mai susceptibile fraudei, iar la nivel european decalajul fiscal la TVA este de aproximativ 137 miliarde de euro.
„România din păcate ocupă un loc fruntaş, în ceea ce priveşte procentul de venituri necolectate – 36%.Vestea bună este că România nu se mai regăseşte printre ţările care înregistrează o creştere a decalajului fiscal“, adaugă  Zoican.
Aceste soluţii rapide sunt pe termen scurt, şi vor fi în vigoare până la definitivarea sistemului de TVA, care ar trebui să aibă loc începând cu data de 1 iulie 2022.
Modificările ce ar urma să intre în vigoare începând cu 2020 se referă la armonizarea regimului TVA în toate statele membre privind măsurile de simplificare pentru stocuri la dispoziţia clientului, pentru vânzările în lanţ, precum şi pentru aplicarea scutirii de TVA în cazul livrărilor intracomunitare de bunuri, explică Vladimir Zoican.  Concret, se vor introduce anumite condiţii mai stricte, bazate pe un set de reguli privind raportarea şi declararea tranzacţiilor respective, precum şi o listă fixă de documentele justificative necesare, aplicabilă tuturor statelor membre. 
