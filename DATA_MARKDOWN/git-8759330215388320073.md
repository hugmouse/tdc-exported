
# Scorende De Ligt kroont zich tijdens Derby della Mole tot held van Juventus

Published at: **2019-11-02T22:54:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902155/scorende-de-ligt-kroont-zich-tijdens-derby-della-mole-tot-held-van-juventus.html)


        Juventus heeft de koppositie in de Serie A na enkele uren weer heroverd op Internazionale. La Vecchia Signora had het in het Stadio Olimpico Grande Torino lastig met stadgenoot Torino, maar Matthijs de Ligt eiste de hoofdrol op tijdens de Derby della Mole.
      
Na een klein kwartier schreeuwde heel Torino om een strafschop nadat De Ligt – niet voor het eerst sinds zijn verhuizing naar Turijn – de bal tegen zijn hand kreeg. De centrale verdediger uit Abcoude kwam echter met de schrik vrij. In de loop van de eerste helft nam Juventus de regie over: met name Cristiano Ronaldo probeerde het een aantal keer, maar kon doelman Salvatore Sirigu niet passeren.
Ook na rust bleek Sirigu een grote sta-in-de-weg, bij pogingen van Ronaldo en Gonzalo Higuaín. De Ligt slaagde er wél in om de ban te breken: twintig minuten voor tijd legde Higuaín de bal terug na een corner en stond De Ligt op de juiste plek om de 0-1 aan te tekenen. Torino moest nu reageren en zorgde voor een paar hachelijke momenten voor de goal van Wojciech Szczesny. Cristian Ansaldi kwam het dichtst in de buurt van een doelpunt, maar Juventus hield stand en ging er met de punten vandoor.
De Oude Dame blijft ongeslagen in de competitie en komt op 29 punten, één meer dan Internazionale. De regerend Serie A-kampioen speelt midweeks de uitwedstrijd tegen Lokomotiv Moskou en treft daarna AC Milan in eigen huis.
