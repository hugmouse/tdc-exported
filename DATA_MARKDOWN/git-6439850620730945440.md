
# অকালে প্রাণ যাচ্ছে ॥ বছরে গড়ে ৫ থেকে ছয়টি বড় বিস্ফোরণ

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458088/%e0%a6%85%e0%a6%95%e0%a6%be%e0%a6%b2%e0%a7%87-%e0%a6%aa%e0%a7%8d%e0%a6%b0%e0%a6%be%e0%a6%a3-%e0%a6%af%e0%a6%be%e0%a6%9a%e0%a7%8d%e0%a6%9b%e0%a7%87-%e0%a6%ac%e0%a6%9b%e0%a6%b0%e0%a7%87-%e0%a6%97%e0%a7%9c%e0%a7%87)

গাফফার খান চৌধুরী ॥ প্রতি বছর গড়ে গ্যাস সিলিন্ডার, কম্প্রেসার, বয়লার ও সেপটিক ট্যাঙ্ক বিস্ফোরণে ৫০ থেকে ৬০ জনের মৃত্যু ঘটে। দগ্ধ হয় গড়ে চার থেকে পাঁচ শ’। দগ্ধদের অধিকাংশই শেষ পর্যন্ত জটিল রোগে আক্রান্ত হয়। তাদের চিকিৎসা করাতে গিয়ে নিঃস্ব হয়ে পড়ে অধিকাংশ পরিবার। তারপরেও তাদের বাঁচানো যায় না। দগ্ধদের পরিবার শেষ পর্যন্ত চরম আর্থিক সঙ্কটে পড়ে। আর যারা বেঁচে থাকেন, তাদের অধিকাংশই চিরতরে পঙ্গু হয়ে যান। মারাত্মক দগ্ধদের মধ্যে বেঁচে থাকার হার শতকরা ১০ থেকে ১২ জন। তারা আমৃত্যু পরিবারের কাছে রীতিমতো বোঝা হয়ে দাঁড়ায়। হতাহতদের মধ্যে নারী ও শিশুর সংখ্যা তুলনামূলক বেশি। গত দুই বছরে এ ধরনের বিস্ফোরণের সংখ্যা আশঙ্কাজনক হারে বৃদ্ধি পেয়েছে। বাংলাদেশ বিস্ফোরক পরিদফতরের পরিসংখ্যান এমনটাই তথ্য দিচ্ছে। এ অবস্থার উন্নয়ন ঘটাতে বিস্ফোরক পরিদফতর আইনশৃঙ্খলা বাহিনীকে প্রয়োজনীয় ব্যবস্থা নিতে বার বার চিঠি দিয়েছে। তাতেও তেমন সুফল আসছে না বলে বিস্ফোরক অধিদফতর সূত্রে জানা গেছে।
বিস্ফোরক পরিদফতরের পরিসংখ্যান বলছে, প্রতিদিনই কোন না কোনভাবে কারও না কারও বা একাধিক ব্যক্তির দগ্ধ হওয়ার ঘটনা ঘটছে। গাজীপুরের ট্যাম্পাকো গার্মেন্টসের মেয়াদোত্তীর্ণ বয়লার বিস্ফোরণ থেকে শুরু করে সর্বশেষ গত ৩০ অক্টোবর ঢাকার রূপনগরে বেলুন ফোলানোর গ্যাস সিলিন্ডার বিস্ফোরণে সাত শিশুর মৃত্যুর ঘটনা আবারও সারাদেশে রীতিমতো আলোচনার জন্ম দিয়েছে। বিস্ফোরক পরিদফতর প্রতিটি ঘটনার তদন্ত করে।
বিস্ফোরক পরিদফতরের তদন্তে দেখা গেছে, বছরে গড়ে পাঁচ থেকে ছয়টি বড় ধরনের বিস্ফোরণের ঘটনা ঘটে। এছাড়াও ছোটখাটো বিস্ফোরণের ঘটনা ঘটছে হরহামেশাই। বিস্ফোরণে বছরে গড়ে মারা যান অন্তত ৫০ থেকে ৬০ জন। আর দগ্ধ হন চার থেকে পাঁচ শ’ মানুষ। দগ্ধদের অধিকাংশই পরবর্তীতে দীর্ঘ রোগভোগের পর মারা যান। আর যারা বেঁচে থাকেন, তারা চিরতরে পঙ্গু হয়ে যান। কোন কোন বিস্ফোরণের ঘটনার তদন্তের ধারাবাহিকতায় জানা যায়, বিস্ফোরণে আহতদের চিকিৎসা করাতে অধিকাংশ পরিবার পথে বসেছে। এমনকি শেষ পর্যন্ত বিস্ফোরণে দগ্ধদের সবাই বিভিন্ন সময় মারা গেছে। যার মধ্যে ২০১৬ সালে রাজধানীর কলাবাগানে গ্যাস লাইনের লিকেজ থেকে বিস্ফোরণে একই পরিবারের পাঁচজনের সবাই পরবর্তীতে বিভিন্ন সময়ে নানা রোগে আক্রান্ত হয়ে মারা যায়।
পরিদফতর বলছে, এসব দগ্ধ হওয়ার অধিকাংশ ঘটনাই ঘটছে রান্নাঘরের চুলা থেকে গ্যাস লিক করে বিস্ফোরণে। আবার কখনও গাড়ির গ্যাস সিলিন্ডার, বাসা বাড়িতে থাকা গ্যাস লাইনে বিস্ফোরণ হয়েও এমন ঘটনা ঘটে। বাসায় ব্যবহার করা গ্যাস সিলিন্ডার বিস্ফোরণ, পেট্রোল পাম্পে কম্প্রেসার বিস্ফোরণ ও গ্যাস সিলিন্ডার বিস্ফোরণ, এসির কম্প্রেসার বিস্ফোরণ, সেপটিক ট্যাঙ্কে জমে থাকা গ্যাসে বিস্ফোরণ, বাচ্চাদের খেলনা বেলুন ফুলানোর জন্য ব্যবহৃত গ্যাস সিলিন্ডার বিস্ফোরণে হতাহতের ঘটনাগুলো বেশি ঘটে। প্রতিটি বিস্ফোরণের ঘটনা বিস্ফোরক পরিদফতরের তরফ থেকে তদন্ত করা হয়।
এ বিষয়ে বাংলাদেশ বিস্ফোরক পরিদফতরের প্রধান পরিদর্শক সামসুল আলম জনকণ্ঠকে বলেন, সবচেয়ে ভয়াবহ বিস্ফোরণের ঘটনা ঘটে বাচ্চাদের খেলনা বেলুন ফুলানোর সিলিন্ডার বিস্ফোরণের ক্ষেত্রে। যেমনটি হয়েছে রূপনগরে। এসব সিলিন্ডারের ভেতরে নানা ধরনের কেমিক্যাল থাকে যা গ্যাস তৈরি করে। এসব সিলিন্ডার দ্রুত বিস্ফোরিত হয়। আর খেলনার জন্য আশপাশে সাধারণত মা-বাবা ও বাচ্চারা যেহেতু বেশি থাকে, এজন্য শিশুদের হতাহতের সংখ্যা সবেচেয়ে বেশি। কারণ শিশুদের কোমল শরীর কেমিক্যাল লেগে দ্রুত দগ্ধ হয়। যে কারণে বাচ্চাদের আর বাঁচাতে পারেন না চিকিৎসকরা।
এসব গ্যাস সিলিন্ডার ব্যবহারকারীদের গ্রেফতার করে আদালতে সোপর্দ করার সুনির্দিষ্ট আইন রয়েছে। এ ব্যাপারে সারাদেশের আইনশৃঙ্খলা রক্ষাকারী বাহিনীকে প্রয়োজনীয় ব্যবস্থা গ্রহণের জন্য বার বার চিঠি দেয়া হয়েছে। তাতেও অবস্থার তেমন উন্নতি হয়নি। যখন দুর্ঘটনা ঘটে, তখন দু’চার দিন তৎপরতা থাকে। এরপর সব আগের মতই হয়ে যায়। এ ধরনের সিলিন্ডার নিয়ে রাস্তায় বের হওয়া মাত্রই তাদের গ্রেফতারের বিধান রয়েছে। অথচ খোদ ঢাকাসহ দেশের বিভিন্ন শহরে শিশুপার্কসহ বিনোদন কেন্দ্রের সামনে দেখা যায়, দেদারসে এসব সিলিন্ডার নিয়ে বসে বেলুন ফুলিয়ে বাচ্চাদের কাছে বিক্রি করছেন এক শ্রেণীর ভাসমান ব্যবসায়ী। যা দ-নীয় অপরাধ। এক্ষেত্রে সচেতনতার কোন বিকল্প নেই। সমস্যা এখানেই শেষ নয়, যেসব ভাসমান ব্যবসায়ী বাচ্চাদের কাছে খেলনা বেলুন ফুলিয়ে বিক্রি করে থাকেন, তাদের অধিকাংশই সংসারের একমাত্র উপার্জনক্ষম ব্যক্তি। এ ধরনের শতভাগ গ্যাস সিলিন্ডার বিস্ফোরণেই গ্যাস বেলুন বিক্রেতার মৃত্যু হয় সবার আগে। কারণ তিনিই সবচেয়ে কাছে থাকেন সিলিন্ডারের। তাদের দেহ ছিন্নভিন্ন হয়ে যায়।
২০১৭ সালের টাঙ্গাইল জেলার ধনবাড়িতে পহেলা বৈশাখের মেলায় বেলুন ফোলানোর গ্যাস সিলিন্ডার বিস্ফোরণে দুই বেলুন বিক্রেতাই মারা যান। তারা দূরে দাঁড়িয়ে বেলুন ফুলিয়ে জমাচ্ছিল মেলায় বিক্রির জন্য। তখনই দুর্ঘটনাটি ঘটে। তাদের দেহ ছিন্ন বিচ্ছিন্ন হয়ে যায়। গাছের ডালের সঙ্গে তাদের রক্ত মাংস আটকে ছিল।
এই কর্মকর্তা আরও জানান, গত কয়েক বছরে বিস্ফোরণের মাত্রা তুলনামূলকভাবে বেশি। কারণ মানুষ বাড়ছে। সেই সঙ্গে বাড়ছে মানুষের আয়। আর আয় বাড়ার সঙ্গে সঙ্গে মানুষ বিলাসী জীবন-যাপন করে। বিলাসী জীবন-যাপনের অন্যতম উপকরণের অধিকাংশ বৈদ্যুতিক। যার মধ্যে আছে গাড়ি, এসি, ফ্রিজ, ওভেনসহ নানা ধরনের ইলেকট্রনিক সামগ্রী। ফলে বিস্ফোরণের আশঙ্কা থেকেই যায়। অনেকেই মোটামুটি সামর্থ্য হওয়ার পরেই পুরনো গাড়ি কিনে থাকেন। এসব পুরনো গাড়ির গ্যাস সিলিন্ডার থেকে শুরু করে এসির কম্প্রেসার স্বাভাবিক কারণেই পুরনো। এসব পরিবর্তন করার প্রয়োজন না মনে করেই চালানো শুরু করেন। ফলে প্রায় দুর্ঘটনা ঘটে। আবার গ্যাস পাম্পে থাকা সিলিন্ডারগুলোও সময়মতো পরিবর্তন করে না। ফলে প্রায়ই পেট্রোল পাম্পে দুর্ঘটনা ঘটে।
এই কর্মকর্তা বলছেন, এসব দুর্ঘটনার প্রধান কারণ সচেতনতার অভাব। এসি ও ফ্রিজের কম্প্রেসারের মেয়াদ শেষ হওয়ার পরও অনেকে তা নিতান্তই ঝামেলা বা অলসতার কারণে বদলান না। একই অবস্থা বাসা বাড়িতে গ্যাস সিলিন্ডার ব্যবহারের ক্ষেত্রেও। বাড়ির মালিক গ্যাস সিলিন্ডার ব্যবহার করলেও সিলিন্ডারের মেয়াদ শেষ হওয়ার পরও সেই সিলিন্ডার ব্যবহার করছেন। আবার কোন কোন অসাধু ব্যবসায়ী মেয়াদোত্তীর্ণ সিলিন্ডারে গ্যাস ভরে বিক্রি করছেন। ফলে দুর্ঘটনা ঘটেই চলেছে।
বাসা বাড়ির গ্যাস সিলিন্ডার ব্যবহারের পর মূল চাবিটি বন্ধ করে রাখার নির্দেশনা দেয়া থাকলেও অনেকেই তা মানে না। এতে গ্যাস লিক করে রান্না ঘরে জমে থাকে। রান্না করতে গিয়ে চুলা জ্বালানো মাত্রই বিস্ফোরণে হতাহতের ঘটনা ঘটে। অথচ ঘরের দরজা জানালা খুলে দিয়ে ফ্যান চালিয়ে দশ থেকে বারো মিনিট পর চুলা জ্বালালে বিস্ফোরণের কোন আশঙ্কা থাকে না। কারণ ততক্ষণে ঘর থেকে জমে থাকা গ্যাস বেরিয়ে যায়।
আর সেপটিক ট্যাঙ্কের ঢাকনা খোলার পর সেখানে ১৫ থেকে ২০ মিনিটি টেবিল ফ্যান চালিয়ে রাখলে ভেতরে জমে থাকা গ্যাস বেরিয়ে যায়। অথবা আধঘণ্টার মতো ঢাকনা এমনি খুলে রাখলেও গ্যাস বেরিয়ে যায়। এরপর কাজ করলে বিস্ফোরণের মতো দুর্ঘটনার আর তেমন কোন আশঙ্কা থাকে না।
প্রতিটি গ্যাস সিলিন্ডার ব্যবসায়ী কোম্পানিকে সিলিন্ডারের কি কি লেখা থাকা বাধ্যতামূলক সে সম্পর্কে সুনির্দিষ্টভাবে নির্দেশনা দেয়া হয়েছে। এর মধ্যে রয়েছে গ্যাস সিলিন্ডার উৎপাদন ও মেয়াদ উত্তীর্ণ হওয়ার তারিখ খোদাই করে বা অমোচনীয় কালি দিয়ে স্পষ্টভাবে লিখতে হবে। সিলিন্ডারের গ্যাস কিভাবে রান্না বা অন্যান্য কাজে ব্যবহার করতে হবে, তার সুনির্দিষ্ট দিক-নির্দেশনা বাংলায় লেখা থাকতে হবে। ব্যবহারের পর সিলিন্ডার কিভাবে রাখতে হবে, সিলিন্ডার থেকে গ্যাসের চুলার দূরত্ব কত হবে, সে সম্পর্কেও নির্দেশনা আছে। অনেক সিলিন্ডার ব্যবহারকারী তা মানেন। আবার অনেকেই মানেন না। ফলে দুর্ঘটনা বাড়ছে। কোম্পানিগুলোর মধ্যে বসুন্ধরাসহ কয়েকটি গ্রুপ এসব নিয়ম-কানুন এখন পর্যন্ত ভালভাবে মেনে চলে আসছে। অন্যান্য কোম্পানি শতভাগ মানছে না বলে তদন্তে বেরিয়ে এসেছে। অন্যান্য কোম্পানিকে এ ব্যাপারে আনুষ্ঠানিকভাবে চিঠি দিয়ে সুস্পষ্ট নির্দেশনা দেয়া হয়েছে।
এই কর্মকর্তা বলছেন, ফিলিং স্টেশনে থাকা নিম্নমানের কম্প্রেসার বা মেয়াদোত্তীর্ণ কম্প্রেসার বা গ্যাস সিলিন্ডার এবং গাড়িতে থাকা মেয়াদোত্তীর্ণ বা নিম্নমানের গ্যাস সিলিন্ডারে গ্যাস ভরার সময় দুর্ঘটনা ঘটে। এ ধরনের বিস্ফোরণে সাধারণত ফিলিং স্টেশনের কর্মকর্তা-কর্মচারী, গাড়ির চালকদের মৃত্যুর রেকর্ড বেশি। তবে অনেক সময় গাড়ির ভেতরে থাকা লোকজনও মারা যান। এজন্য প্রতিটি ফিলিং স্টেশনে গ্যাস ভরার সময় গাড়ি থেকে যাত্রীদের নেমে নিরাপদ জায়গায় অবস্থান করার নির্দেশনা দেয়া আছে। অনেক সময়ই যাত্রী বা চালকরা তা মানেন না। ফলে দুর্ঘটনায় প্রাণহানির ঘটনা ঘটে।
আর কলকারখানার বয়লার দেখভালের মূল কাজটির দায়িত্ব মূলত শ্রম মন্ত্রণালয়ের। তবে বিস্ফোরক পরিদফতরও এসব বিস্ফোরণে কোন রাসায়নিক পদার্থের অস্তিত্ব আছে কিনা তা নিশ্চিত হতে তদন্ত করে থাকে।
তদন্তে দেখা গেছে, অধিকাংশ কারখানা মালিকই বিস্ফোরক পরিদফতর বা শ্রম মন্ত্রণালয়ের নির্দেশ মানেন না। বার বার তাগাদা দেয়ার পরেও তারা মেয়াদোত্তীর্ণ বয়লার পরিবর্তন করেন না। ফলে প্রায়ই দুর্ঘটনায় হতাহতের ঘটনা ঘটে। নিয়ম-কানুন মেনে চললে এবং সাবধানতা অবলম্বন করলে বিস্ফোরণের মাত্রা কমে আসতে বাধ্য। ফিলিং স্টেশনের মালিকদের নিয়ম-কানুন মানতে অনেকটাই বাধ্য করা হয়েছে। ফলে ফিলিং স্টেশনে দুর্ঘটনার পরিমাণ কমে এসেছে। এমন নিয়ম-কানুন সব ধরনের গ্যাস সিলিন্ডার ব্যবহারের ক্ষেত্রেও মানা বাধ্যতামূলক করতে হবে। পাশাপাশি কঠোরভাবে তা নিয়ন্ত্রণ করতে হবে। মাঠ পর্যায়ে থাকা আইনশৃঙ্খলা বাহিনী আরও তৎপর হলে দুর্ঘটনা কমে আসবে।
