
# EK: Růst české ekonomiky letos zpomalí na 2,5 procenta

Published at: **2019-11-07T11:12:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ek-rust-ceske-ekonomiky-letos-zpomali-na-2-5-procenta/1818278?utm_source=rss&utm_medium=feed)

Brusel - Evropská komise (EK) snížila odhad růstu české ekonomiky na letošní rok na 2,5 procenta. Ve své makroekonomické prognóze dnes uvedla, že slabší budou i následující léta. V příštím roce zpomalí tempo růstu hrubého domácího produktu (HDP) na 2,2 procenta, což je o tři desetiny procentního bodu méně než při červencové předpovědi. EK potvrdila odhad letošního růstu ekonomiky EU na 1,4 procenta, pro eurozónu odhad zhoršila na 1,1 procenta. V příštích letech čeká pomalejší růst.
V roce 2021 by pak české hospodářství mělo růst tempem 2,1 procenta, předpovídá komise.
Růst české ekonomiky dál potáhne zejména domácí spotřeba. Tu podle komise podpoří výrazný nárůst platů související s vysokou poptávkou po pracovní síle. Pozitivním faktorem i nadále zůstane silná spotřebitelská důvěra.
EK naproti tomu očekává pokles tempa růstu soukromých investic po jejich loňském výrazném zvýšení.
Bilance veřejných financí by měla v následujícím období podle komise zůstat vyrovnaná.
Harmonizovaná inflace bude podle prognózy letos vyšší, než komise předpovídala v létě. Činit by měla 2,6 procenta místo dosud uváděných 2,4 procenta. Přispějí k tomu hlavně ceny energií, služeb a potravin. Příští rok ale růst cen zpomalí na 2,3 procenta, stále tak zůstane mírně nad dvouprocentním inflačním cílem centrální banky.
Ekonomika Evropské unie letos poroste shodně s dosavadními odhady o 1,4 procenta. Růst eurozóny ale bude proti minulé předpovědi slabší o desetinu bodu a dosáhne 1,1 procenta. Ve své podzimní makroekonomické prognóze to dnes uvedla Evropská komise (EK). Předpověď ale varuje před zpomalováním tempa růstu hospodářství v příštích letech, které bude výraznější, než komise předpokládala v červencovém odhadu. Nebezpečí vidí Brusel zejména v napjaté geopolitické situaci a v nejistém vývoji mezinárodního obchodu.
Evropská ekonomika roste od finanční krize už sedmý rok v řadě a přes vnější rizika a pomalejší tempo bude podle komise růst pokračovat i v příštích letech. V roce 2020 hospodářství EU vzroste o 1,4 procenta, což je o 0,2 bodu méně, než komise předpokládala v červenci. Také pro eurozónu je nový odhad 1,2 procenta pro příští rok o dvě desetiny bodu nižší než ten předchozí.
Pozitivními faktory zůstává podle komise příznivá situace na trhu práce a klesající nezaměstnanost. K jejím rekordně nízkým hodnotám přispívá i to, že se pracovní místa přesouvají z výroby do odvětví služeb. Komise odhaduje mírné zpomalení poklesu nezaměstnanosti, která se z letošních 6,3 procenta v celé EU sníží v příštím roce o desetinu bodu a v roce 2021 zůstane na téže hodnotě. V zemích platících eurem se pak sníží ze 7,6 procenta odhadovaných pro letošek na 7,3 procenta v příštím roce a ještě o desetinu bodu níže bude za dva roky.
Inflace letos zpomalila hlavně díky poklesu cen energií a i v příštích dvou letech zůstanou inflační tlaky podle odhadu EK velmi mírné. Pro eurozónu předpovídá komise růst spotřebitelských cen pro letošek a příští rok na 1,2 procenta, pro rok 2021 o desetinu bodu výše. V rámci celé EU by letos a příští rok měly ceny vzrůst o 1,5 procenta, za dva roky pak o 1,7 procenta.
Nejistoty na mezinárodní scéně, které vyvolává zejména obchodní válka mezi Spojenými státy a Čínou a protekcionismus amerického prezidenta Donalda Trumpa, podle komise ovlivňují zejména výrobní sektor. Ten navíc prochází strukturálními změnami.
"Možná však vplouváme do nejistých vod: období velké nejistoty souvisí s obchodními konflikty, rostoucím geopolitickým napětím, přetrvávajícím útlumem výrobního odvětví či s brexitem," uvedl k předpovědi místopředseda EK pro euro a sociální dialog Valdis Dombrovskis. Všechny státy s vysokým veřejným dluhem pak vyzval, aby "obezřetnou fiskální politikou" začaly zadlužení snižovat. Země, kterým k tomu rozpočty poskytují prostor, by jej podle něj naopak měly využít ke stimulaci růstu.
Obavy komise se týkají zejména Itálie, která má v absolutních číslech už dnes nejvyšší dluh ze všech unijních zemí. Podle dnešního odhadu se dluhové břemeno letos zvýší na 136,2 procenta hrubého domácího produktu (HDP) a v příštím roce vzroste na 136,8 procenta. Řím naproti tomu odhaduje, že dluh země v příštím roce začne klesat.
EK zároveň odhadla, že strukturální rozpočtový deficit Itálie se letos zvýší na 2,2 procenta HDP a příští rok bude ještě o tři desetiny bodu vyšší.
Mezi rozpočtově ukázněné země naopak bude nadále patřit Německo, které má podle představ komise či Evropské centrální banky (ECB) prostor k prorůstovým opatřením. Navzdory zhoršenému výhledu růstu si letos největší ekonomika unie udrží rozpočtový přebytek 1,2 procenta HDP. V příštím roce přebytek podle dnešního odhadu klesne na 0,6 procenta a v roce 2021 na 0,2 procenta HDP, což ale stále dává prostor k fiskálním krokům zmírňujícím očekávané zpomalení růstu.
