
# กกมท.-ม.รังสิตประชุมเทคนิคพร้อมเปิดฉากกีฬาปัญญาชน

Published at: **2019-11-07T10:03:00+00:00**

Author: ****

Original: [เดลินิวส์](https://www.dailynews.co.th/sports/740502)


        กกมท. ร่วมกับ ม.รังสิต จัดประชุมฝ่ายเทคนิค กีฬามหาวิทยาลัย ครั้งที่ 47 จ่อ 100 เปอร์เซ็นต์ความพร้อมเจ้าภาพปีหน้า
      
เมื่อวันที่ 7 พ.ย. ที่ห้องประชุม 1-801 อาคารอาทิตย์ อุไรรัตน์ มหาวิทยาลัยรังสิต  รศ.ดร.วิชิต คนึงสุขเกษม ประธานอนุกรรมการฝ่ายส่งเสริมกีฬาเพื่อความเป็นเลิศ คณะกรรมการบริหารกีฬามหาวิทยาลัยแห่งประเทศไทย (กกมท.) เป็นประธานประชุมคณะอนุกรรมการฝ่ายเทคนิค ว่าด้วยการจัดการแข่งขันกีฬามหาวิทยาลัยแห่งประเทศไทย ครั้งที่ 47 ซึ่ง ม.รังสิต จะเป็นเจ้าภาพ โดยมี ผศ.ชาญชัย สุขสุวรรณ์ ประธานอนุกรรมการฝ่ายสิทธิประโยชน์ คณะกรรมการบริหารกีฬามหาวิทยาลัย แห่งประเทศไทย (กกมท.) และผู้ช่วยอธิการบดี ฝ่ายกีฬา ม.รังสิต และคณะกรรมการฝ่ายเทคนิค ร่วมประชุม
สำหรับประเด็นสำคัญ เป็นการเสนอชนิดกีฬาที่จะให้มีการแข่งขันดังนี้ กีฬาบังคับ 10 ชนิดกีฬา กีฬาเลือก 22 ชนิดกีฬา กีฬาเลือกทั่วไป 4 ชนิดกีฬา กีฬาสาธิต  6 ชนิดกีฬา กีฬาไทย 1 ชนิดกีฬา รวมทั้งสิ้น 43 ชนิดกีฬา นอกจากนี้ในที่ประชุมได้มีการชี้แจงถึงสถานที่สำหรับจัดแข่งกีฬาทั้งศูนย์การค้าฟิวเจอร์พาร์ค รังสิต, ห้างเซียร์ รังสิต, โรงเรียนนายเรืออากาศนวมินทกษัตริยาธิราช, หน่วยบัญชาการป้องกันภัยทางอากาศกองทัพบก, สนามจันทรุเบกษา กองทัพอากาศ, โรงเรียนสายปัญญา, ศูนย์พัฒนากีฬาเทนนิสแห่งชาติ เมืองทองธานี, สนามไทยโปโล แอนด์ อีเควสเทรี่ยนคลับ พัทยา, สนามกอล์ฟเมืองเอก, สนามยิงปืนการกีฬาแห่งประเทศไทย, สนามกีฬาเฉลิมพระเกียรติ กรมพลศึกษา เป็นต้น 
ทางด้าน รศ.ดร.วิชิต คนึงสุขเกษม ประธานอนุกรรมการฝ่ายส่งเสริมกีฬาเพื่อความเป็นเลิศ กกมท. กล่าวว่า ครั้งนี้เป็นการพบกันหนแรกของคณะกรรมการฝ่ายเทคนิคของ กกมท. และคณะกรรมการฝ่ายเทคนิคของ ม.รังสิต เพื่อปรึกษาหารือร่วมกัน เพื่อทำอย่างไรให้การจัดการแข่งขันในครั้งนี้มีประสิทธิภาพสูงสุด ซึ่งเจ้าภาพเองมีความพร้อมมากกว่า 90 เปอร์เซ็นต์แล้ว จะเหลือแค่มีการปรับปรุงในด้านต่าง ๆ อีกนิดหน่อย และเจ้าภาพ ม.รังสิต ก็ได้มีการเตรียมความพร้อมไว้เป็นอย่างดี ซึ่งอยากจะเชิญชวนให้มหาวิทยาลัยต่าง ๆ ให้ส่งนักกีฬาเข้าร่วมการแข่งขันครั้งนี้ให้มากที่สุด พร้อมกับให้นิสิตนักศึกษาของแต่ละสถาบัน มาชมมาเชียร์และให้กำลังใจนักกีฬาของตนเองให้มากอีกด้วย
