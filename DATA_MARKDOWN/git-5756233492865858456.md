
# ساحلی‌بازان ایران با شکست روسیه حریف امارات شدند

Published at: **2019-11-07T22:10:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620403/%D8%B3%D8%A7%D8%AD%D9%84%DB%8C%E2%80%8C%D8%A8%D8%A7%D8%B2%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D8%A7-%D8%B4%DA%A9%D8%B3%D8%AA-%D8%B1%D9%88%D8%B3%DB%8C%D9%87-%D8%AD%D8%B1%DB%8C%D9%81-%D8%A7%D9%85%D8%A7%D8%B1%D8%A7%D8%AA-%D8%B4%D8%AF%D9%86%D8%AF)


        تیم ملی فوتبال ساحلی کشورمان در آخرین دیدار خود در مرحله گروهی جام بین قاره‌ای مقابل روسیه به برتری رسید تا حریف امارات در نیمه نهایی شود.
      

        آفتاب‌‌نیوز :
      
تیم ملی فوتبال ساحلی کشورمان در سومین دیدار خود در مرحله گروهی جام بین قاره‌ای از ساعت 19:30 امروز (پنجشنبه) به مصاف روسیه رفت که این دیدار با تساوی 3 - 3 در وقت‌های قانونی و وقت اضافه و پیروزی 5 بر 4 ایران در ضربات پنالتی به پایان رسید.
ساحلی‌بازان ایران و روسیه که با پیروزی مقابل مکزیک و مصر هر دو 6 امتیازی بودند، در این بازی برای تعیین صدرنشین گروه به مصاف هم رفتند. در وقت اول بازیکنان روسیه خیلی زود به گل رسیدند. در ادامه تلاش‌های ایران برای جبران گل و تلاش‌های روسیه برای بیشتر کردن اختلاف نتیجه نداشت تا روس‌ها وقت اول را با یک گل به سود خود خاتمه دهند.
در وقت دوم و در حالی که بازیکنان تیم ایران تلاش می‌کردند گل خورده را جبران کنند، تیم روسیه توانست روی غافلگیری گل دوم را وارد دروازه پیمان حسینی کند. با این حال تلاش‌های ایران در وقت دوم خاتمه نداشت و پیمان حسینی، دروازه‌بان تیم ملی فوتبال ساحلی کشورمان با شوتی از راه دور شانس خود را برای باز کردن دروازه روسیه امتحان کرد که شوت او پس از اثر گذاری امیرحسین اکبری وارد دروازه روس‌ها شد تا گل اول ایران به نام اکبری ثبت شود.
همین برنامه یک بار دیگر توانست دروازه روس‌ها را باز کند که این بار علی میرشکاری روی شوت از راه دور پیمان حسینی توانست با ضربه سر گل دوم تیم ایران را به نام خودش ثبت کند. به این ترتیب وقت دوم با نتیجه 2 - 2 خاتمه یافت تا وقت سوم تعیین کننده برنده این دیدار باشد.
در وقت سوم و در حالی که امیرحسین اکبری پس از فرود روی دست چپ خود، به شدت از ناحیه آرنج آسیب دید و قادر به ادامه بازی نبود، کار دو تیم بازهم به تساوی کشید. در این وقت دو تیم آخرین برنامه‌های خود را روی شن‌ها اجرا کردند که حاصل آن یک گل برای ایران و یک گل برای روسیه بود. مهدی شیرمحمدی تک گل ایران را در وقت سوم به ثمر رساند و در حالی که کمتر از دو دقیقه به پایان بازی باقیمانده بود، روس‌ها روی یک ضربه کاشته به گل رسیدند تا نتیجه کار 3 - 3 شود.
با توجه با قوانین فوتبال ساحلی، برای تعیین پیروز این دیدار کار به وقت اضافه 3 دقیقه‌ای کشیده شد که نتیجه‌ای در وقت اضافه حاصل نشد. در ضربات پنالتی هم برای تیم ایران مهدی شیرمحمدی، علی میرشکاری، مصطفی کیانی، محمدعلی مختاری و محمد معصومی‌زاده گلزنی کردند. حمید بهزادپور نیز که پس از چهار ضربه پنالتی روس‌ها که تبدیل به گل شده بود، جای پیمان حسینی درون دروازه ایستاد موفق شد پنالتی پنجم روسیه را مهار کند تا ایران در ضربات پنالتی 5 بر 4 پیروز این ماراتن شود.
با این پیروزی تیم ملی فوتبال ساحلی کشورمان به عنوان تیم نخست گروه دوم راهی نیمه نهایی شد و تیم روسیه نیز به عنوان تیم دوم جواز حضور در نیمه نهایی را کسب کرد. با توجه به نتایج رقم خورده در گروه اول نیز، تیم ایران فردا در مرحله نیمه نهایی با امارات مصاف می‌دهد و روسیه نیز با صدرنشین گروه اول، یعنی اسپانیا روبه‌رو می‌شود.
