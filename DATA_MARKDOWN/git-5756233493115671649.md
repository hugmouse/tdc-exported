
# ترامپ با کارت سوخته البغدادی بازی می‌کند/البغدادی وجهه بن لادن را ندارد

Published at: **2019-11-03T13:29:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619632/%D8%AA%D8%B1%D8%A7%D9%85%D9%BE-%D8%A8%D8%A7-%DA%A9%D8%A7%D8%B1%D8%AA-%D8%B3%D9%88%D8%AE%D8%AA%D9%87-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%A8%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%D8%AF%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D9%88%D8%AC%D9%87%D9%87-%D8%A8%D9%86-%D9%84%D8%A7%D8%AF%D9%86-%D8%B1%D8%A7-%D9%86%D8%AF%D8%A7%D8%B1%D8%AF)


        "دونالد ترامپ در تلاش است تا کشته شدن ابوبکر البغدادی را به کلید کمپین انتخاباتی‌اش برای سال ۲۰۲۰ تبدیل کند".
      

        آفتاب‌‌نیوز :
      
پایگاه خبری هیل در گزارشی درباره اقدامت اخیر دونالد ترامپ، رییس جمهور آمریکا در چارچوب کمپین انتخاباتی‌اش و تاکید او بر مساله کشته شدن رهبر داعش و همچنین احتمال تاثیر آن در نتایج انتخابات سال آینده آمریکا نوشته است: "دونالد ترامپ طی روزهای گذشته دائما از حمله ۲۶ اکتبر که کشته شدن ابوبکر بغدادی، رهبر داعش را در پی داشت، می‌گوید.
او جمعه شب سخنرانی خود در یک تجمع انتخاباتی را با کشته شدن بغدادی آغاز کرد و گفت، ارتش آمریکا "یک حمله استادانه انجام داد که زندگی اسفبار او را پایان داد و بلیت او را برای جهنم صادر کرد".
ترامپ در این تجمع در شهر توپلو در ایالت می‌سی‌سی‌پی گفت: او یک وحشی و یک هیولای بی‌احساس بود اما دوران حکومت تروریستی او به پایان رسیده است.
او همچنین مدعی شد که رسانه‌ها به اندازه کافی مرگ البغدادی را پوشش نداده و به آن نپرداخته‌اند. رییس جمهور آمریکا گفت: این ماجرا خیلی سریع ناپدید شد. البته مشکلی نیست. من این کار را برای داستان ساختن (هیاهو به پا کردن) انجام ندادم. این کار را انجام دادم چون کار درستی بود. اگر من یک دموکرات بودم، آن‌ها هفته‌ها به این مساله می‌پرداختند اما چون پای من درمیان است، حتی تمایلی به این کار ندارند. آن‌ها در واقع این مساله را کم اهمیت جلوه دادند.
کمپین ترامپ حتی در جریان هفتمین بازی لیگ برتر بیسبال آمریکا که روز چهارشنبه برگزار شد، یک آگهی تبلیغاتی سیاسی را پخش کرد که افتخار "از میان برداشتن داعش" را به ترامپ نسبت می‌داد.
کارشناسان اما می‌گویند، بازخورد این اقدامات در صندوق‌های رای احتمالا چندان قابل توجه نخواهد بود و این مساله تا حدی به این خاطر است که تا انتخابات ۲۰۲۰ یک سال باقی مانده و همچنین البغدادی هرگز در آمریکا فرد شناخته شده و معروفی نبوده است.
جیمز کارافانو، کارشناس سیاست دفاعی در بنیاد محافظه‌کار "هریتج" می‌گوید: مردم نام البغدادی را فراموش خواهند کرد. آنان تا زمان برگزاری انتخابات میان نام البغدادی و بغداد سردرگم خواهند شد (نام بغداد را از البغدادی تشخیص نخواهند داد) و تا آن زمان کشته شدن البغدادی به خاطره‌ای دور تبدیل خواهد شد.
وی افزود: افرادی که می‌خواهند به ترامپ رای دهند به هر حال این کار را خواهند کرد. مردمی که نمی‌خواهند به او رای دهند نیز به خاطر اینکه یک تروریست را کشته به او را نخواهند داد. همچنین آنان که هنوز درباره رای خود تصمیم نگرفته‌اند، مسائل دیگری را برای تصمیم‌گیری در این باره مد نظر قرار می‌دهند.
اشاره به موفقیت‌ها در سیاست خارجی از سوی روسای جمهوری که به دنبال پیروزی مجدد در انتخابات هستند، امری رایج است اما برخی از آنان نتیجه بهتری از این کار به دست آورده‌اند.
کمپین باراک اوباما، رییس جمهور پیشین آمریکا برای انتخابات سال ۲۰۱۲ نیز در آستانه نخستین سالگرد کشته شدن اسامه بن لادن، رهبر القاعده یک آگهی تبلیغاتی را منتشر کرد.
اسکات اندرسن، کارشناس موسسه "بروکینگز" اظهار کرد، از دیدگاه سیاسی، کشته شدن البغدادی به هیچ عنوان تاثیری شبیه به کشته شدن بن لادن را نخواهد داشت. اندرسن در این باره می‌گوید: البغدادی وجهه‌ای که اسامه بن لادن داشت، ندارد. همه می‌دانستند بن لادن کیست و ۱۰ سال به دنبال او بودند. او تحت تعقیب‌ترین فرد در آمریکا بود.
جیمز کارافانو، کارشناس سیاست دفاعی در بنیاد "هریتج" بر این باور است که رای دهندگان معمولا بر مسائل داخلی متمرکز هستند و موفقیت‌ها در سیاست خارجی به ندرت نتیجه آرا را تغییر می‌دهد. وی افزود: تنها استثنا در این زمینه زمانی است که مساله‌ای بسیار مهم درست پیش از انتخابات اتفاق بیفتد؛ مانند آغاز یک جنگ. او در این باره به موفقیت جورج بوش پدر در جنگ اول خلیج فارس اشاره می‌کند که پیروزی او را برای دومین دور ریاست جمهوری به دنبال نداشت.
تاکید بر کشته شدن البغدادی چالشی دیگر را برای ترامپ و کمپین او به همراه دارد. منتقدان ممکن است جزییات ناخوشایندی را از اقداماتی که در آستانه این حمله صورت گرفته، مطرح کنند.
گزارش شده است که وقتی ترامپ دستور خروج نیروهای آمریکایی از سوریه را صادر کرده، از تمرکز سیا و عملیات ویژه برای به دام انداختن البغدادی مطلع بوده است.
روزنامه نیویورک تایمز به نقل از مقامات گزارش کرده است، خروج نیروهای آمریکایی از سوریه ظاهرا برنامه‌ریزی‌های دقیق برای ماموریت علیه البغدادی را دچار مشکل کرده و مقامات ارشد دفاعی را وادار کرده که برنامه‌های خود جلو بیندازند.
اندرسن، کارشناس موسسه "بروکینگز" در این باره می‌گوید: طبق بسیاری از گزارش‌ها، زمان‌بندی این حمله به دلیل خروج نیروها از سوریه تغییر کرده است و نگرانی‌هایی وجود داشته مبنی بر این که به دلیل تصمیم (ترامپ) برای خروج نیروها ممکن است فرصت را برای انجام این حمله از دست بدهند. وی تاکید کرد که این مساله تصویری خوشایند از ترامپ ایجاد نمی‌کند."
