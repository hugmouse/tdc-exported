
# مبارزه با آمریکا همچنان ادامه دارد/ دشمنان فقط بخش اندکی از توانمندی ما را می‌دانند

Published at: **2019-11-04T18:47:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544993.html/%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%87%D9%85%DA%86%D9%86%D8%A7%D9%86-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF--%D8%AF%D8%B4%D9%85%D9%86%D8%A7%D9%86-%D9%81%D9%82%D8%B7-%D8%A8%D8%AE%D8%B4-%D8%A7%D9%86%D8%AF%DA%A9%DB%8C-%D8%A7%D8%B2-%D8%AA%D9%88%D8%A7%D9%86%D9%85%D9%86%D8%AF%DB%8C-%D9%85%D8%A7-%D8%B1%D8%A7-%D9%85%DB%8C-%D8%AF%D8%A7%D9%86%D9%86%D8%AF)

جانشین فرمانده کل سپاه با بیان اینکه مبارزه با آمریکا از سال ۶۶ شروع شد و تا به امروز با ساقط کردن هواپیمای جاسوسی آنها ادامه دارد، گفت: امروز دشمنان فقط از بخشی اندک از توانمندی ما مطلع هستند و بقیه را نمی‌دانند.
به گزارش شبکه اطلاع رسانی راه دانا؛ مراسم یوم‌الله سیزده آبان با راهپیمایی ضد استکباری دانشجویان دانشگاه صنعتی شریف در این دانشگاه برگزار شد.
در این مراسم که با حضور دریادار علی فدوی جانشین فرمانده کل سپاه پاسداران انقلاب اسلامی برگزار شد، دانشجویان با حمل پرچم‌های جمهوری اسلامی ایران و پلاکارد‌های ضد استکباری، شعار‌های مرگ بر آمریکا سردادند.
شرکت کنندگان در این مراسم، با آتش زدن پرچم‌های آمریکا و رژیم صهیونیستی هرگونه مماشات با رژیم آمریکا را خیانت به آرمان‌های انقلاب اسلامی دانستند و سخنان رهبری معظم انقلاب را درباره خیانت‌های آمریکا و برجام را فصل الخطاب برای همه مسئولان خواندند.
دریادار فدوی در این مراسم با اشاره به چهلمین سالگرد تسخیر لانه جاسوسی آمریکا، اظهار داشت: امروز چهل سال از تسخیر لانه می گذرد و این پرسش به وجود می‌آید که آیا آمریکا توانست غلطی بکند؟ این در حالی است که حضرت امام(ره) همان چهل سال قبل فرمودند که آمریکا هم هیچ غلطی نمی‌تواند بکند.
وی افزود: این جمله امام به این معنا بود که تسخیر لانه جاسوسی کار خیلی خوبی بود و نگران نباشید. چون در آن ایام خیلی‌ها نگران بودند به طوری که دولت موقت درجا استعفا داد چون فکر می‌کردند کماندوهای آمریکا حمله خواهند کرد و اول نخست وزیر و سپس تک تک وزرا را خواهند کشت به همین دلیل استعفا دادند و امام هم درجا آن را قبول کرد.
جانشین فرمانده کل سپاه تاکید کرد: این‌ها در حالی بود که واقعا امام می دید که آمریکا هیچ غلطی نمی‌تواند بکند.
دریادار فدوی با تاکید بر اینکه با تسخیر لانه جاسوسی که امام از آن به عنوان انقلاب دوم یاد کردند، زمانی رخ داد که شیطنت‌های آمریکا از آن لانه آشکار شده بود و جز با تسخیر آن مکان نمی‌شد کار دیگری انجام داد، گفت: نیرو‌های انقلابی در آن دوره بر اساس تکلیف خود عمل کردند و امام همان موقع گفت که آمریکا هیچ غلطی نمی‌تواند بکند.
وی با تاکید بر اینکه امکانات ما نسبت به ۴۰ سال پیش و حتی دو سال پیش با امروز قابل مقایسه نیست، تصریح کرد: امروز بودجه نظامی آمریکا ۸۵۰ میلیارد دلار است و اگر قدرت اقتصادی و نظامی اتحادیه اروپا و به طور کلی جبهه آن‌ها را جمع کنیم بسیار قابل توجه است، ولی علت پیروزی ما مبنای دعوای حق و باطل است و در این میان جبهه حق همیشه پیروز است.
جانشین فرمانده کل سپاه ادامه داد: دعوای ما با آمریکا بر سر بحث تفکر انقلابی است و اینگونه نیست که اگر ما به آن‌ها کاری نداشته باشیم با ما از سر سازش درآیند.
دریادار فدوی با بیان اینکه درگیری ما با آمریکا از سال ۶۶ شروع شد، خاطرنشان کرد: در آن موقع آمریکا ۸۶ فروند ناو جنگی در منطقه داشت، ولی ما با قدرت ایمان و اتکا به نیرو‌های خود با آن‌ها مقابله کردیم و تا امروز با ساقط کردن هواپیمای جاسوسی آن‌ها این مبارزه همچنان ادامه دارد و آمریکا هم علی رغم ادعاهایش هنوز نتوانسته است در مقابل ما غلطی بکند.
وی با تاکید بر اینکه اقدامات انجام شده از سوی ما در برابر آمریکا را روسیه و چین و اروپا هم انجام نمی‌دهند و به ذهنشان هم درگیری با آمریکایی‌ها خطور نمی‌کند، عنوان کرد: از آنجا که ما در این مسیر به خدا توکل کرده ایم، خداوند از ما حمایت می‌کند و نصرت الهی را همواره شاهد هستیم.
جانشین فرمانده کل سپاه افزود: امروز دشمنان فقط از بخشی اندک از توانمندی ما مطلع هستند و بقیه را نمی‌دانند که نشانه‌ای از تلاش‌های صورت گرفته در این سالهاست.
دریادار فدوی با اشاره به مشکلات اقتصادی و صنعتی در کشور بیان داشت: اگر ما در این حوزه‌ها همانند حوزه‌های دفاعی در قاعده و مسیر الهی حرکت می‌کردیم و به جای فرمول‌های دشمنان در حوزه اقتصادی خود به دنبال حل مشکلات می‌بودیم، امروز بسیاری از مشکلات را نداشتیم، ولی امیدوارم در آینده نزدیک همان تفکر انقلابی در عرصه‌های اقتصادی نیز وارد شود و مشکلات را حل کند که بزودی شاهد نتایج آن خواهیم بود.
وی در پایان با بیان اینکه نگاهی به گذشته و تاریخ ۴۰ ساله نشان داده است ایران همواره ظرفیت‌های زیادی دارد، گفت: با وجود جوانان نخبه در این ۴۰ سال کاری نبوده است که بخواهیم انجام دهیم و نتوانسته باشیم و ان شاءالله در حوزه‌های اقتصادی نیز با تفکر انقلابی به موفقیت‌های شایانی دست پیدا می‌کنیم.انتهای پیام/
