
# Iglesias: Un s'imagina Sánchez comandant un equip de 'geos' per portar Puigdemont de Waterloo

Published at: **2019-11-07T11:33:51+00:00**

Author: ****

Original: [Ara.cat](https://www.ara.cat/politica/Iglesias-Sanchez-comandant-Puigdemont-Waterloo_0_2339766135.html)

El líder d'Unides Podem, Pablo Iglesias, s'ha mostrat molt crític aquest dijous amb les promeses del candidat socialista Pedro Sánchez de portar Puigdemont de Waterloo i amb l'afirmació del president en funcions que el govern controla la Fiscalia. "Un s'imagina Sánchez comandant un equip de geos baixant de l'helicòpter per portar Puigdemont de Waterloo", ha afirmat Iglesias, que ha imitat la veu del president amb humor quan en una entrevista amb RNE va dir: "Però qui controla la Fiscalia? Doncs ja està". "Li han de recordar que la Fiscalia en teoria actua independentment i alguns diuen que ara qualsevol s'atreveix a emetre l'euroordre per portar Puigdemont de Waterloo", ha afegit i li ha recordat que "existeix la separació de poders". 
El candidat del partit lila també ha criticat la proposta de Sánchez d'il·legalitzar referèndums com el de l'1-O de 2017 a Catalunya. "Però no havíem quedat que no hi va haver referèndum? Que s'aclareixin". Iglesias creu que quan va fer aquelles afirmacions al debat televisiu de dilluns, Sánchez estava "competint amb la dreta i l'extrema dreta per veure qui diu més burrades sobre Catalunya" i que el motiu de "fer coincidir les eleccions amb la sentència del procés" va ser "fer servir Catalunya com a pretext per pactar amb el PP ara que ve una desacceleració" i poder fer "retallades" com va passar en l'època de Zapatero al capdavant del govern. 

        Entrevista amb Pablo Iglesias: “L’error de Sánchez va ser pensar-se que la sentència el beneficiaria a ell i no a Vox”
      
En aquest sentit, Iglesias també veu un clar "gest amb el PP" l'anunci de Sánchez que Nadia Calviño serà vicepresidenta econòmica, ja que hi ha "persones del PSOE més a l'esquerra com [María Jesús] Montero" que són crítiques a les polítiques d'austeritat que Calviño sí que defensa i que són "molt semblants a les de Montoro", en relació a l'exministre d'Hisenda del PP Cristóbal Montoro. 
"És la precarietat la que fa que els treballadors pensin que el culpable del que li passa no són els poderosos ni els oligarques, sinó el que ho està passant encara pitjor que ell", ha dit Iglesias en relació a l'auge de la ultradreta i el discurs xenòfob."La ultradreta no es combat amb eslògans, sinó amb polítiques contra la precarietat", ha dit. 
En clau basca, Iglesias ha demanat el vot de "molta gent que a les eleccions basques vota el PNB o Bildu i en les generals vota a Podem", ja que sense ells al govern "no hi ha força política que pugui evitar la recentralització d'Espanya". Creu que el model autònom i qualsevol al·lusió a la plurinacionalitat està "qüestionat en un acord del PP amb el PSOE" i que Podem, en canvi, "diu el mateix a tot arreu" i defensa l'estat plurinacional. 
Paral·lelament, el candidat d'En Comú Podem, Jaume Asens, ha qualificat de "molt preocupants" les declaracions de Pedro Sánchez sobre la fiscalia, però també "contradictòries amb el que ell mateix havia manifestat en el passat". En aquest sentit, ha emmarcat la relliscada del líder socialista en una "sobreactuació" del PSOE en campanya que no és "innocent", sinó que té la voluntat "d'apropar-se a la dreta". Asens ha tornat a posar d'exemple les afirmacions de Sánchez quan va dir que es comprometia a portar a Catalunya l'expresident Carles Puigdemont.
