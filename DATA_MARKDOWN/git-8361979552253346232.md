
# П’ять парадоксів YES. Що здивувало на Ялтинській конференції в цьому році

Published at: **2019-11-05T06:00:00+00:00**

Author: **Ольга Дьякова**

Original: [НВ](https://nv.ua/ukr/biz/experts/yaltinska-konferenciya-yes-paradoksi-sposterezhennya-uchasnici-50051601.html)

Відвідування форуму YES цього року викликало у мене суперечливі враження. З одного боку ― захоплення від якості контенту й інтелектуальне задоволення від виступів багатьох спікерів, з іншого ― досаду від того, що ми (як і раніше) не вміємо повною мірою використовувати потенціал таких подій. Адже заходи такого масштабу дають представникам влади, великого бізнесу та журналістики нагоду істотно вплинути на те, якою бачать Україну в світі. І від того, як шикуються комунікації, як поводяться представники приймаючої сторони, які запитання ставлять журналісти, залежить те, якими нас бачить світ. Парадокси YES-2019 довели, що ми не вміємо ані тримати хвилю, ані хайпувати, а лише втрачаємо можливості, які маємо, для вибудовування позитивного іміджу України в світі.

        Парадокс № 1. YES ― міжнародний майданчик для співпраці або просто нагода приємно провести час?
      
З одного боку, щорічна конференція YES створювалася як майданчик для обговорення проблем, пошуку їх рішень, обміну досвідом і бачення сучасних і майбутніх викликів. З іншого боку, чи слухаємо ми тих, хто ділиться власним досвідом, чи робимо висновки для себе, чи знаходимо рішення? Під час виступу Тоні Блера багато слухачів виходили із зали. А саме ця панельна дискусія була присвячена викликам, які стоять перед сучасною демократією. Блер говорив про вплив соціальних мереж на політику, про популізм і про те, що не завжди потрібно слухати тих, хто голосніше за всіх кричить. Спікер закликав лідерів і тих, хто сьогодні знаходиться при владі, не слухати натовп, а аналізувати ситуацію, думати та приймати виважені рішення. На жаль, цей виступ пройшов практично непоміченим. За винятком кількох цитат пану Блеру в наших ЗМІ особливої уваги не приділили.

        Парадокс № 2. Чи потрібен комусь досвід чужих помилок?
      
Ще одним значущим виступом стала промова Йона Ґнарра ― актора, письменника і колишнього мера Рейк’явіка. Пан Ґнарр дуже щиро ділився власним досвідом і детально описав усі ті «граблі», на які наступив, змінивши кар'єру актора на політичну стежину. Однією з його рекомендацій було: забути акторське минуле і вчиняти всі свої дії, спираючись на власний досвід лідера та менеджера, йти вперед і не повертатися до минулого. І того самого вечора Президент України бере участь у телевізійному виступі Кварталу-95, повертаючись до свого звичного ремесла коміка. Чому б не прислухатися до людей, які проходили схожий шлях і досягли значних успіхів, і не скоригувати свої дії найближчого вечора, враховуючи дипломатію та міжкультурні відмінності?

        Парадокс № 3. Хайпонули, але не ми.
      
Під час вечірньої розважальної програми один із гостей форуму зняв на відео і запостив гумористичний чат світових лідерів на сторінці у facebook. Це був добре складений жарт із тонким гумором про сучасну геополітику, над яким сміялися до сліз абсолютно всі учасники форуму. Відео Деймона Вільсона отримало понад півмільйона переглядів, більше 10 тисяч репостів, тисячі лайків і сотні коментарів. Ймовірніше, сьогодні ці цифри є ще більшими. Парадоксально, що на таких речах хайпонули не представники України, а гості, які вміють використовувати добру нагоду.

        Парадокс № 4. Теорія пліток працює дотепер.
      
Під час позування для спільної фотографії замість того, щоб розмовляти і знайомитися з гостями, розповідати про чудову країну Україну або обговорювати виступи форуму, наші політики досить голосно обговорювали зовнішність дівчини, яка допомагала вишикувати учасників для фото. Ми продовжуємо скочуватися донизу, показуючи відсутність культури і поваги.
До речі, у книзі «Sapiens: коротка історія людства» Юваля Харарі (одного зі спікерів форуму) описана теорія пліток як важливий фактор, який колись дозволяв племенам наших предків ефективно працювати разом. Однак, на думку автора, якщо у вас є схильність до поширення пліток ― це надто базовий і примітивний інстинкт шимпанзе. Він гальмує розвиток людства і точно не викликає поваги в очах вихованіших колег.

        Парадокс № 5. Контент був, глибокого аналітичного висвітлення в ЗМІ немає.
      
Під час форуму було презентовано результати всесвітнього дослідження щастя і політичних уподобань, яке проводилося в 15 країнах світу на шести континентах за ініціативою Фонду Віктора Пінчука. Була виконана величезна дослідницька робота, і вся програма форуму була вибудувана на результатах дослідження. Ба більше, логотип YES був тісно пов’язаний з дослідженням і темою щастя. Однак, на жаль, ви ніде не зможете про це прочитати. Глибокого аналітичного висвітлення конференції у наших ЗМІ я не побачила. Є інформація про «що, де, коли». Є кілька цитат. А крутий контент міжнародного рівня, який, можна сказати, «сам до нас прийшов», залишився за бортом інформаційного поля. Якщо попит породжує пропозицію, то мені дуже прикро, що у нас немає попиту на статті для мислячих людей.
Як і раніше, я вірю в те, що українським лідерам, політикам і бізнесменам необхідно усвідомлено використовувати всі можливості як на особистому, так і на громадському рівні. «Відпрацьовувати» будь-яку подію чи захід, навіть якщо ви всього-на-всього є гостем. Думати про свій імідж, імідж свого бізнесу і країни, а також робити правильні кроки в їх просуванні. Це стане можливим вже у найближчому майбутньому. Так, у Лісабоні зараз проходить «Web Summit», який Forbes назвав «найкращою технологічною конференцією на планеті». З українських заходів, які варто відвідати у листопаді, можна виокремити Київський міжнародний форум, а взимку треба готувати лижі до Давоського економічного форуму.
