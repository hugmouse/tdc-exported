
# اردوغان: زن بغدادی را دستگیر کردیم

Published at: **2019-11-06T18:07:00+00:00**

Author: ****

Original: [جامعه خبری تحلیلی الف](https://www.alef.ir/news/3980815146.html)

رئیس‌جمهور ترکیه از بازداشت همسر ابوبکر بغدادی، سرکرده سابق گروه تروریستی داعش که آمریکا ادعا می‌کند به قتل رسیده، خبر داد.
 به گزارش باشگاه خبرنگاران جوان به نقل از خبرگزاری فرانسه، رجب طیب اردوغان، رئیس جمهور ترکیه روز چهارشنبه اعلام کرد ترکیه، زن ابوبکر بغدادی، سرکرده سابق گروه تروریستی داعش را بازداشت کرده است.
به تازگی یک مقام امنیتی ترکیه که نامش فاش نشده از دستگیری خواهر بزرگتر ابوبکر بغدادی، سرکرده سابق گروه تروریستی داعش در عملیاتی در نزدیکی شهر اعزاز در شمال غربی سوریه به دست نیروهای امنیتی ترک خبر داده بود.
آسوشیتدپرس هم نوشته بود خواهر بغدادی به همراه همسر و ۵ فرزند خود به صورت مخفیانه زندگی می‌کرد که هم‌اکنون تحت بازجویی نیرو‌های امنیتی ترکیه قرار دارند.
پیش‌تر دونالد ترامپ، رئیس جمهور آمریکا روز ۲۷ اکتبر (پنجم آبان) اعلام کرد بغدادی در عملیات نیرو‌های آمریکایی در استان ادلب سوریه کشته شده است. او در یک سخنرانی تلویزیونی برخی از جزئیات این عملیات را فاش کرد و مدعی شد بغدادی پس از محاصره در یک تونل بن بست، با جلیقه انفجاری خود را منفجر کرد. ترامپ گفت «او مانند سگ مُرد».
ترامپ ادعا کرد سرکرده داعش از مدت‌ها پیش از سوی پنتاگون تحت نظر بوده تا شرایط مناسب برای کشتن وی محیا شود. رئیس جمهور آمریکا همچنین از روسیه، عراق، سوریه و ترکیه بخاطر کمک‌هایشان در این عملیات تشکر کرد.
این در حالی است که سرگئی لاوروف، وزیر خارجه روسیه با اعلام اینکه این کشور نمی‌تواند کشته شدن ابوبکر بغدادی را تایید کند، تاکید کرد گروه تروریستی داعش ساخته آمریکاست.
