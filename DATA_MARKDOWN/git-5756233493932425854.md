
# انتقال سرمربی اسبق تیم ملی ایران به بیمارستان

Published at: **2019-11-02T17:07:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619472/%D8%A7%D9%86%D8%AA%D9%82%D8%A7%D9%84-%D8%B3%D8%B1%D9%85%D8%B1%D8%A8%DB%8C-%D8%A7%D8%B3%D8%A8%D9%82-%D8%AA%DB%8C%D9%85-%D9%85%D9%84%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86)


        حسن حبیبی سرمربی اسبق تیم ملی فوتبال ایران به علت بیماری توسط برادرش به بیمارستان منتقل شد.
      

        آفتاب‌‌نیوز :
      
حسن حبیبی، سرمربی سال‌های دور تیم ملی فوتبال به دلیل وخامت حالش امروز صبح (شنبه) توسط برادرش گودرز حبیبی به بیمارستان منتقل شد. این پیشکسوت فوتبال ایران که حال مساعدی ندارد، تحت مراقبت است.
بازیکن سابق پاس، استقلال و شاهین در سال ۵۸ هدایت تیم ملی ایران را بر عهده گرفت و یکی از افتخاراتش، مدال برنز جام ملت‌های سال ۱۹۸۰ بود. حبیبی سومین کاپیتان تاریخ تیم ملی فوتبال ایران بود.
در بدو کارش بسیاری از یاران اصلی تیم ملی برای ادامه فوتبال به خارج از کشور رفته بودند و برخی از آن‌ها هم دچار افت شده بودند. با این حال حسن حبیبی با اتکا به ستارگان روز فوتبال ایران در اسفند ماه سال ۱۳۵۸ عامل صعود ایران به مسابقات فوتبال المپیک ۱۹۸۰ مسکو شد، اما این مسابقات تحریم شد، بنابراین فوتبال ایران حضور در یک میدان را به سادگی از دست داد.
در سال ۱۳۵۹ فوتبال ایران خودش را برای مسابقات جام ملت‌های ۱۹۸۰ آسیا و دفاع از عنوان قهرمانی خود آماده می‌کرد. این مسابقات در شهریور و مهر ماه سال ۱۳۵۹ در کویت برگزار شد. در اواسط دیدارها، جنگ عراق علیه ایران آغاز شد و ایران کم روحیه و ناامید، مسابقات خود را ادامه داد. با این حال، آنچه در پایان کار ثبت شد کسب مقام سوم جام ملت‌های ۱۹۸۰ آسیا بود.
