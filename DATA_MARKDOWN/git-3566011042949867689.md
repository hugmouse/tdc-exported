
# رشد اقتصادی کشور امسال مثبت است

Published at: **2019-11-04T22:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545018.html/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1-%D8%A7%D9%85%D8%B3%D8%A7%D9%84-%D9%85%D8%AB%D8%A8%D8%AA-%D8%A7%D8%B3%D8%AA)

وزیر امور اقتصادی و دارایی گفت: براساس برآوردها و علایم رشد اقتصادی امسال مثبت و برخلاف برآورد بانک جهانی، صندوق بین‌المللی پول و نهادهای پژوهشی داخلی خواهد بود.
به گزارش شبکه اطلاع رسانی راه دانا؛ فرهاد دژپسند امروز در حاشیه جلسه شورای گفت‌وگوی دولت و بخش خصوصی در رابطه با رشد اقتصادی  امسال کشور گفت: برآورد  بانک جهانی و صندوق بین‌المللی پولی و همچنین برخی از نهادهای پژوهشی داخلی کشور از رشد اقتصادی امسال این بوده که رشد اقتصادی  امسال بین منفی 4.5 درصد تا منفی 9.5 درصد خواهد بود. 
وزیر امور اقتصادی و دارایی بیان داشت: یکی از دلایل آنها بحث نفت بود اما آمارهای سه ماهه اول سال جاری و  و برآورد مرکز آمار ایران از رشد ماهه امسال این امیدواری را ایجاد کرده که  رشد اقتصادی غیر نفتی متفاوت از برآوردها باشد. 
وی بیان داشت: رشد اقتصادی غیرنفتی سه ماهه اول امسال 4 دهم درصد مثبت بوده و برآورد ما این است که رشد اقتصادی غیرنفتی مثبت خواهد بود. 
دژپسند گفت: علائم هم نشان می‌دهد که رشد اقتصادی غیرنفتی می‌تواند مثبت باشد و بررسی وضعیت  واحدهای تولید در استان‌های مختلف براساس آمار وزارت صمت و جهاد کشاورزی حاکی از روند مثبت است و همچنین براساس چک کردن پارامترهای مختلف مثل مصرف برق در بنگاه‌های اقتصادی و حمل و نقل حاکی از آن است که رشد اقتصادی غیرنفتی مثبت خواهد بود. 
وی  با بیان اینکه در سه ماهه ابتدای امسال بخش کشاورزی 6 و نیم درصد رشد داشته است، بیان داشت: براساس برآورد ما از تولید برنج امسال به خودکفایی خواهیم رسیم و براین اساس امیدواریم رشد مثبت داشته باشیم. 
دژپسند در مورد اجلاس اخیر FATE بیان داشت: این اجلاس شرط گذاشته است که ما باید تا فوریه آینده در صورتی که لوایح به تصویب نرسد وارد لیست سیاه خواهیم شد بنابراین ما در حال بررسی این بحث هستیم. 
وزیر امور اقتصادی و دارایی همچنین در رابطه با دستور فروش اموال مازاد بانک‌ها بیان داشت: برای واگذاری شرکت‌ها، دارایی‌ها و اموال مازاد بانک‌ها برنامه جامع داریم و براساس این برنامه امیدواریم تا با مشارکت بخش خصوصی این واگذاری‌ها را انجام دهیم که البته در آینده نزدیک در قالب یک پیوست رسانه‌ای جامع در این مورد اطلاع رسانی انجام خواهیم داد. 
وی افزود: این موضوع ابعاد مختلفی از جمله اموال تملیکی بانک‌ها و اموال مازاد و شرکت‌های فعال دارد و همه اینها در قالب یک سایت بارگذاری شده و در حال تکمیل اطلاعات هستیم و امیدواریم در هفته آینده این کار رونمایی شود و در مورد آن اطلاع رسانی خواهیم کرد. 
دژپسند در ادامه  با اشاره به اینکه سال گذشته در 13 آبان تحریم‌های یک جانبه امریکا علیه اقتصاد ایران آغاز شد گفت: خوشبختانه با مقاومت ملت نجیب ایران و همراهی بخش خصوصی فشار و اثربخشی تحریم‌ها به حداقل کاهش یافته و امروز شاهد آن هستیم که در حوزه تجارت خارجی صادرات غیرنفتی کشور از رشد 17 درصدی وزنی برخوردار بوده است. 

        * رشد 22 درصدی واردات کالاهای اساسی طی 7 ماهه ابتدای امسال 
      
وی بیان داشت: یکی از اهداف دشمن از تحریم‌ها 13 آبان سال گذشته جدایی بین ملت و دولت بود که خوشبختانه با سیاست‌های اتخاذ شده امروز شاهد هستیم که در 7 ماهه ابتدای امسال واردات کالاهای اساسی 22 درصد رشد داشته و این بدان معناست که که در زمینه تامین کالاهای اساسی مشکلی وجود ندارد. 
وزیر امور اقتصاد و دارایی همچنین در زمینه رتبه فضای کسب و کار کشور بیان داشت: براساس اطلاعات منتشر شده توسط بانک جهانی رتبه ما در این زمینه یک رتبه بهبود یافته است. 
دژپسند بیان داشت: آمار اشتغال و تورم هم علیرغم جهت‌گیری‌های دشمن رو به بهبود است. 

        * تشکیل کارگروه ویژه برای تعیین نرخ بازگشت تسهیلات صندوق توسعه ملی پرداختی به بخش خصوصی 
      
وزیر امور اقتصادی و دارایی در مورد تصمیمات اتخاذ شده در جلسه شورای گفت‌وگوی دولت و بخش خصوصی گفت: سرمایه‌گذاران بخش خصوصی که از تسهیلات صندوق توسعه ملی استفاده کرده‌اند در حال حاضر به موعد بازپرداخت آن نزدیک می‌شوند بنابراین یکی از مطالبات آنها این است که نرخی برای بازپرداخت منابع به صندوق تعیین شود. 
وی افزود: در این جلسه پیشنهاد شد تا کارگروه ویژه‌ای برای تعیین نرخ بازپرداخت تسهیلات اعطایی بخش خصوصی از محل منابع صندوق توسعه ملی با مشارکت یکی از اعضای هیات عامل صندوق توسعه ملی و نهادهای حاکمیتی و نمایندگان بخش خصوصی تشکیل شود و این کارگروه پیشنهاد خود را در مورد نرخ بازگشت منابع صندوق توسعه ملی ارائه دهند تا در این مورد تصمیم‌گیری شود. 
دژپسند در پاسخ به سوالی مبنی بر اینکه چه میزان از تسهیلات پرداختی از محل صندوق توسعه ملی به این صندوق بازگشته است، گفت: در حال حاضر ارقام دقیقی ندارم و نمی‌توانیم آماری ارائه دهم. 
وزیر امور اقتصادی و دارایی در مورد صورت جلسه دیگری نشست شورای گفت‌وگوی دولت و بخش خصوصی در مورد  بازیافت بیان داشت:  در این مورد مقرر شد سازمان برنامه و بودجه با تشکیل کارگروهی متشکل از نمایندگان محیط زیست، شهرداری‌ها،؛  شورای شهر و وزارت کشور و بخش خصوصی اتاق بازرگانی، اصناف و تعاون بررسی انجام دهد و راهکارهایی را برای نحوه تامین مالی این موضوع ارائه دهند. 
وی در مورد تکمیل سامانه تجارت و امتناع گمرک از دادن اطلاعات به این سامانه گفت: این گزاره غلط است زیرا قانون گمرک و سایر قوانین مسئولیت این کار را بر عهده گمرک گذاشته است و گمرک هم کارهای مربوط به این موضوع را انجام داده و در هفته دولت سه سامانه در رابطه با این موضوع توسط گمرک رونمایی شده است. 
دژپسند بیان داشت: اعتراض گمرک و وزارت امور اقتصاد و دارایی این است که در شرایط  فعلی فعالیت اقتصادی  باید تسهیل شود اما  برای بهره‌برداری از  انتشار اطلاعات ایستگاه‌های جدید تعریف شده و ما با این موضوع مخالف هستیم.
وی بیان داشت: ما در ارائه اطلاعات گمرک اصلا مشکلی نداریم اما باید کارکردها و وظایف قانونی به درستی انجام شود و تاکید دارم که گمرک در الکترونیکی کردن اصلا مشکلی ندارد. 
وزیر امور اقتصاد و دارایی در مورد مشکلات و موانع ایجاد شده از وام ازدواج گفت: این موارد باید بصورت مشخص به ما اعلام شود و قطعا پیگیری می‌کنیم. 
وی در مورد ورود بانک‌ها به سایت‌های قمار هم بیان داشت: اطلاعی از این موضوع ندارم و این موضوع را برای اولین بار است که می‌شنوم.
منبع: فارس
انتهای پیام/
