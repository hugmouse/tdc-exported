
# 'ชวน'เผยไม่รับร่างรธน.60!แนะแก้ไขด้วยหลักปชต.-นิติธรรม

Published at: **2019-11-05T06:26:00+00:00**

Author: ****

Original: [เดลินิวส์](https://www.dailynews.co.th/politics/740083)


        "ชวน"ลั่นส่วนตัวไม่รับร่างรัฐธรรมนูญ60 ตั้งแต่ต้น แนะหากจะแก้ก็อย่าหักด้ามพร้าด้วยเข่า ชี้การปกครองที่เหมาะสมต้องยึดหลักนิติธรรม ยกเหตุการณ์ปี49-57จะไม่เกิดขึ้นถ้าผู้มีอำนาจปฎิบัติตามกฎหมาย-ไม่ออกนอกหลักนิติธรรม
      
เมื่อวันที่ 5 พ.ย. ที่มหาวิทยาลัยธรรมศาสตร์ ท่าพระจันทร์ มหาวิทยาลัยธรรมศาสตร์ได้จัดงาน "ธรรมศาสตร์สามัคคี" ประจำปี 2563 เพื่อรำลึกถึงเหตุการณ์ 5 พ.ย.2494 ในการทวงคืนมหาวิทยาลัยจากรัฐบาลทหาร ซึ่งในวันนี้มีการเชิญ นายชวน หลีกภัย ประธานรัฐสภา และนายไสลเกษ วัฒนพันธุ์ ประธานศาลฎีกา ร่วมปาฐกถาพิเศษ ซึ่งมีคณาจารย์ ศิษย์เก่ามหาวิทยาลัยธรรมศาสตร์ และประชาชนเข้าร่วมเป็นจำนวนมาก โดยนายชวน หลีกภัย ประธานรัฐสภา ได้กล่าวถึงความหวังสภาผู้แทนฯ ภายใต้รัฐธรรมนูญ 2560  ตอนหนึ่งว่า บรรดารัฐธรรมนูญทั้ง 20 ฉบับ ตนมีชีวิตตั้งแต่เกิดถึงปัจจุบันอยู่ในรัฐธรรมนูญมาแล้ว 18 ฉบับตั้งแต่ฉบับที่ 3 และตอนที่เข้ามาเรียนที่มหาวิทยาลัยธรรมศาสตร์ในยุคจอมพลถนอม กิตติขจร ทหารคุมธรรมศาสตร์ แต่เสรีภาพในมหาวิทยาลัยมีมากพอสมควร และเป็นตลาดวิชาภายใต้คำขวัญรวมกันเราอยู่ แยกอยู่เราตายนายชวน กล่าวต่อว่า ส่วนตัวมีความปรารถนาในการเป็นนักการเมืองมาตั้งแต่ต้น และเป็นนักการเมืองมาแล้ว 50 ปี ส.ส.16 สมัย รัฐธรรมนูญปัจจุบันเป็นส่วนหนึ่งของการกำหนดโครงสร้างบ้านเมือง สภาถือเป็นองค์กรที่อาจมีการพัฒนาตัวเองน้อยที่สุดในอดีต นอกจากนี้จะเห็นได้ว่าหากรัฐธรรมนูญใดที่ออกมาหลังจากการยึดอำนาจ จะมีบทเฉพาะกาลตอนหนึ่งที่เขียนไว้ในลักษณะให้ผู้ที่กำหนดรัฐธรรมนูญฉบับนั้นได้เป็นนายกฯต่อ เช่น จอมพลถนอม กิตติขจร ได้เป็นนายกฯมีเสียงส.ส.สนับสนุนจำนวนหนึ่ง แต่มีเสียงส.ว.สนับสนุนจำนวนมาก เช่นเดียวกับสมัยพล.อ.เกรียงศักดิ์ ชมะนันทน์ อย่างไรก็ตาม บทเฉพาะกาลในอดีตจะมีระยะเวลาใช้ไม่นานแต่จะใช้ชั่วระยะเวลาหนึ่งเท่านั้น และปล่อยให้การเมืองเป็นไปตามกระบวนการตามปกติและไม่ได้กำหนดตำแหน่ง จึงไม่น่าแปลกใจว่าทำไมรัฐธรรมนูญบางฉบับที่เริ่มต้นไม่ค่อยสวยนัก เช่น รัฐธรรมนูญ พ.ศ.2521 แต่สามารถใช้ได้มาถึงปี 2534 ที่มีการยึดอำนาจ และก็มีรัฐธรรมนูญหลังจากนั้นที่ใช้มาถึงปี 2540 จนมีรัฐธรรมนูญที่มีประชาธิปไตยยากที่สุด แต่สำหรับรัฐธรรมนูญปี 2560 จะมีอายุนานเท่าไหรไม่มีทางรู้"รัฐธรรมนูญเป็นตัวกำหนดโครงสร้างของประเทศและอํานาจอธิปไตยเป็นของปวงชนชาวไทย พระมหากษัตริย์ผู้ทรงเป็นประมุขทรงใช้อํานาจนั้นทางรัฐสภา คณะรัฐมนตรี และศาล ตามบทบัญญัติแห่งรัฐธรรมนูญ รัฐธรรมนูญพ.ศ.2550 ยังได้กำหนดเรื่องหลักนิติธรรมลงให้ชัดเจนเพื่อให้เกิดการปฏิบัติตามกฎหมาย เพราะเรียนรู้มาจากบทเรียนที่เกิดขึ้นมาจากรัฐธรรมนูญ 2540 ที่มีการละเมิดหลักนิติธรรม รัฐธรรมนูญมีความสำคัญในแง่โครงสร้างก็จริงแต่ปัญหาที่เกิดขึ้นอันเป็นที่มาของการยกเลิกรัฐธรรมนูญไม่ได้มาจากจุดอ่อนของรัฐธรรมนูญ เมื่อครั้งที่มีการร่างรัฐธรรมนูญพ.ศ.2560 ท่านสุพจน์ ไข่มุกด์ รองประธานคณะผู้ร่างรัฐธรรมนูญได้เชิญผมไปพบเป็นการส่วนตัวเพื่อขอความคิดเห็น และได้บอกท่านไปว่า ปัญหาที่เกิดขึ้นที่ผ่านมาไม่ใช่ความผิดของรัฐธรรมนูญ แต่เป็นเรื่องของตัวบุคคลที่ละเมิดรัฐธรรมนูญและไม่ยึดหลักนิติธรรม ปัญหาการใช้รัฐธรรมนูญ และการปฏิบัติตามรัฐธรรมนูญต้องพิจารณาไปควบคู่กัน พูดง่ายๆ คือ ปราชญ์โบราณที่คิดว่าบ้านเมืองจะปกครองได้ดีต้องปกครองด้วยราชาแห่งปราชญ์ กำหนดคุณสมบัติไว้สูงมาก ซึ่งในชีวิตจริงมันหายาก เพราะการปกครองที่เหมาะสมและเป็นประโยชน์จริงๆจะต้องปกครองด้วยหลักนิติธรรม ถ้าผู้ปฏิบัติตามกฎหมายไม่ออกนอกหลักนิติธรรม จะไม่เกิดเหตุการณ์ปี 2549 และ 2557 " นายชวน กล่าวนายชวน กล่าวอีกว่า ส่วนตัวไม่คิดว่าจะมาเป็นประธานสภาฯ แต่ในเมื่อเป็นช่วงสุดท้ายที่พรรคประชาธิปัตย์ได้เสียงไม่มาก ซึ่งโดยปกติแล้วเขาไม่ให้ตำแหน่งประธานสภาฯ เพราะประธานจะอยู่ที่พรรคใหญ่ที่สุด แต่เที่ยวนี้สำหรับนายชวนเขายกเว้นให้ และไม่คิดโควตา ถ้าคิดโควตา แล้วไปแย่งเพื่อนสมาชิกในพรรค ส่วนตัวก็คงจะไม่เป็นประธานสภาฯ เพราะเป็นการเอาเปรียบเพื่อน และในที่สุดคนที่จะเป็นประธานจริงๆเขายอมรับว่าถ้าเป็นผมเขาจะยอมรับ ฉะนั้นเลยตัดสินใจบอกว่าให้ทำงานร่วมกัน ทำให้สภาให้เป็นมาตรฐานเป็นที่ยอมรับ"ที่สำคัญสภาฯต้องเป็นตัวอย่างของการเคารพกฎหมายและได้บอกสมาชิกสภาเสมอว่าต้องวางมาตรฐานของสภาให้เป็นที่ยอมรับให้ได้ และยังบอกกับนายกฯเสมอว่าต้องมาสภาและมาตอบกระทู้ เว้นแต่ท่านจะมีเหตุผล หรือถ้าคณะกรรมาธิการเรียกให้มาชี้แจง ก็ขอให้ท่านให้ความร่วมมือ และขอร้องไปยังคณะกรรมาธิการให้เข้าใจว่าคนมาชี้แจงไม่ได้เป็นจำเลยหรือเป็นผู้ต้องหา ต้องมีความพอดีถึงจะทำให้อยู่ด้วยกันได้ ซึ่งก็ได้รับความร่วมมือดีพอสมควร" นายชวน กล่าวนายชวน กล่าวอีกว่า รัฐธรรมนูญ 2560 นายมีชัย ฤชุพันธุ์ ประธานคณะกรรมการร่างรัฐธรรมนูญ ประกาศว่าเป็นรัฐธรรมนูญฉบับแก้คอรัปชั่น แต่จริงๆมันไม่ใช่ แม้รัฐธรรมนูญกำหนดโครงสร้างและเงื่อนไข แต่หากผู้ปฏิบัติละเมิด และไม่ปฏิบัติ ผลที่อยากให้เกิดขึ้นมันก็จะไม่เกิด รัฐธรรมนูญของไทยรับมาจากต่างประเทศมากแต่เจ้าของเมื่อมาเห็นก็บอกว่าปัจจุบันไม่ได้ใช้แล้ว เช่น ฑูตเยอรมันมาพบ และบอกว่าเคยมีประสบการณ์ มีพรรคการเมืองเกิดขึ้นมากมาย มีเสียงไม่กี่เสียงก็ได้เป็นส.ส. แต่ปัจจุบันได้ยกเลิกไปแล้ว ส่วนของเราที่มีพรรครัฐบาล 15-16 พรรค และฝ่ายค้าน 7 พรรค ไม่ได้เป็นปรากฎการณ์ที่ได้เห็นมากนัก"ผมเป็นหนึ่งในคนที่ไม่รับร่างรัฐธรรมนูญฉบับนี้ ถ้าจะมีการแก้ไขเพิ่มเติมรัฐธรรมนูญก็เป็นสิ่งที่ควรจะทำ แต่สิ่งแรกที่ควรจะทำ คือ อย่าเพิ่งไปหักด้ามพร้าด้วยเข่า ล้มให้หมดพังให้หมด มันไม่เป็นประโยชน์อย่างยิ่ง เราต้องมาคุยกันว่าประชาธิปไตยในความปรารถนาของเราคืออะไร เราควรจะมีสภากี่สภา มีวุฒิสภาไหม วุฒิสภาควรมีบทบาทอะไร ควรมาจากระบบแต่งตั้งหรือเลือกตั้งอย่างไร เพราะหน้าที่แต่ละคนไม่เหมือนกัน" นายชวน กล่าว.
