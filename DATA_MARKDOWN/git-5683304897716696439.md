
# യുഎപിഎ ചുമത്തരുതെന്ന് സിപിഎം; എതിര്‍ പ്രചാരണങ്ങളിൽ രാഷ്ട്രീയ ലക്ഷ്യം

Published at: **2019-11-03T18:57:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/03/cpm-state-secretariat-slams-kerala-police-on-uapa-arrests.html)

കോഴിക്കോട്∙ മാവോയിസ്റ്റ് അനുകൂല ലഘുലേഖ കൈവശം വച്ചെന്ന കേസിൽ അറസ്റ്റിലായവർക്കെതിരെ യുഎപിഎ ചുമത്തരുതെന്ന് സിപിഎം സംസ്ഥാന സെക്രട്ടേറിയറ്റ്. എൽഡിഎഫ് സര്‍ക്കാര്‍ ഇതുവരെ ഒരു സന്ദര്‍ഭത്തിലും യുഎപിഎക്ക് അനുമതി നല്‍കിയിട്ടില്ല. നിരപരാധികൾക്കെതിരെ യുഎപിഎ ചുമത്തുമെന്നു കരുതുന്നില്ല. ഇക്കാര്യത്തിലും അത്തരം സമീപനം പ്രതീക്ഷിക്കുന്നു. അറസ്റ്റിൽ സർക്കാരിനെതിരായ പ്രചരണം രാഷ്ട്രീയലക്ഷ്യത്തോടെയെന്നും സെക്രട്ടേറിയറ്റ് വിലയിരുത്തി.
കോഴിക്കോട് യുവാക്കളെ യുഎപിഎ ചുമത്തി അറസ്റ്റ് ചെയ്തതിനെതിരെ എം.എ. ബേബി ഉൾപ്പെടെയുള്ള മുതിർന്ന നേതാക്കൾ രംഗത്തെത്തിയതിനു പിന്നാലെയാണ് സിപിഎം സംസ്ഥാന സെക്രട്ടേറിയറ്റ് തന്നെ നിലപാടു വ്യക്തമാക്കിയത്. സിപിഐ നേതാക്കളും പൊലീസ് നടപടിക്കെതിരെ വിമർശനം ഉന്നയിച്ചിട്ടുണ്ട്. സംഭവത്തിൽ മുഖ്യമന്ത്രി പിണറായി വിജയൻ ഡിജിപിയോടു വിശദീകരണം തേടിയിരുന്നു. അറസ്റ്റിലായ അലന്റെ മാതാപിതാക്കളായ സബിത മഠത്തിലും ഷുഹൈബും നേരിട്ടുകണ്ടു പരാതി നൽകിയതിനു പിന്നാലെയാണു മുഖ്യമന്ത്രി ഡിജിപിയോടു വിശദീകരണം തേടിയത്.
നേരത്തേ വ്യക്തമായ തെളിവില്ലാതെ അറസ്റ്റിലായവർക്കെതിരെ യുഎപിഎ ചുമത്താനാകില്ലെന്ന് സംസ്ഥാന യുഎപിഎ സമിതി അധ്യക്ഷന്‍ ജസ്റ്റിസ് പി.എസ്.ഗോപിനാഥന്‍ വ്യക്തമാക്കിയിരുന്നു‍. ലഘുലേഖ കൈവശം വച്ചാല്‍ മാവോയിസ്റ്റാകില്ല. പന്തീരാങ്കാവ് കേസില്‍ ഇപ്പോള്‍ എഫ്ഐആര്‍ മാത്രമേയുള്ളു. അതില്‍ പറയുന്ന വകുപ്പുകള്‍ നിലനില്‍ക്കണമെങ്കില്‍ ശക്തമായ തെളിവുവേണം. തെളിവില്ലാതെ പ്രോസിക്യൂഷന്‍ അനുമതി നല്‍കാനാവില്ലെന്നും ജസ്റ്റിസ് ഗോപിനാഥന്‍ കൊച്ചിയില്‍ പറഞ്ഞു.
