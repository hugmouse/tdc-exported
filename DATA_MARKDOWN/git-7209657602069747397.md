
# Pesaro, furiosa lite di coppia. Volano water e pc, poi tutti in ospedale

Published at: **2019-11-02T05:20:28+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/pesaro/cronaca/lite-coppia-1.4865163)

Pesaro, 2 novembre 2019 - Litigi sanguinosi ieri a Borgo Santa Maria, ma anche a Pesaro, in via Venezia (zona porto-mare). Il primo, intorno alle 14.30, ha visto protagonisti una coppia di giovani conviventi in fase di separazione e il padre della ragazza accorso per evitare il peggio. L’uomo è rimasto ferito al collo con un coccio di water che il «genero» aveva poco prima lanciato dal balcone in strada, senza colpire miracolosamente nessuno. Aveva rovesciato in strada del Foglia anche lo schermo di un computer oltre ad altri oggetti come reazione alla decisione della sua convivente di lasciarlo dopo due mesi di convivenza.
Proprio questa decisione avrebbe portato l’uomo, un italo argentino di 30 anni circa, a reagire con violenza nei confronti della giovane ma soprattutto nei riguardi del padre della ragazza sopraggiunto con la sua vettura, una Multipla. Appena lo ha visto, il giovane italo argentino si sarebbe scagliato contro di lui brandendo un coccio del water gettato a terra mentre con pugni e oggetti contundenti ha spaccato il parabrezza e il lunotto della vettura del «suocero» oltre ad ammaccarne la carrozzeria. Solo il caso ha voluto che la lite non si trasformasse in tragedia.
Infatti una pattuglia della polizia municipale di Pian del Bruscolo, transitando a Borgo Santa Maria si è accorta di quanto avveniva ed è intervenuta per separare il padre e la figlia dall’ormai ex convivente sempre più infuriato per la situazione. Sono intervenuti anche i carabinieri che hanno poi accompagnato al pronto soccorso tutti e tre, per ferite sanguinanti in varie parti del corpo e stato di stress acuto. La ragazza e il padre hanno poi presentato querela contro il giovane per lesioni gravi. In strada, a Borgo Santa Maria, sono rimasti pezzi di water e di un computer.
Altra lite, quasi in contemporanea, in via Venezia dove l’ex marito di una donna lì residente mentre stava riportando la figlia alla madre si è imbattuto nell’attuale compagno della donna che faceva rientro in casa col cane. E’ bastato poco perché scoppiasse la lite con insulti, calci e pugni, senza esclusioni di colpi. Qualcuno ha chiamato i vigili urbani ma anche il 118 perché entrambi presentavano ferite sanguinanti. Sono stati portati in ospedale per le cure.
Infine, intorno alle 18, una Toyota con una coppia a bordo è andata a sbattere in via Morosini contro un’auto in sosta. Che a sua volta è stata proiettata in avanti provocando un tamponamento a catena con altre tre vetture, tutte parcheggiate a lato. Sul posto, la polizia municipale.

        ro.da.
      
Iscriviti alla newsletterRimani sempre aggiornato sulle notizie nazionaliAccedi per Iscriverti
