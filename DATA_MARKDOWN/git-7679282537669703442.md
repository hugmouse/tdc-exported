
# वायु प्रदूषण की वजह से नोएडा में 2 दिनों के लिए स्कूल बंद

Published at: **2019-11-03T07:20:11+00:00**

Author: **एजेंसी, नोएडा।**

Original: [https://www.livehindustan.com](https://www.livehindustan.com/ncr/story-schools-will-be-closed-in-noida-for-2-days-due-to-heavy-air-pollution-2829296.html)

जनपद गौतम बुद्ध नगर में वायु प्रदूषण के प्रकोप की वजह से जिलाधिकारी बृजेश नारायण सिंह ने नोएडा के सरकारी व गैर सरकारी स्कूलों को दो दिन बंद करने का आदेश दिया है। नर्सरी से कक्षा 12वीं तक के स्कूलों में छुट्टी की गई है।
जिला सूचना अधिकारी राकेश चौहान ने आज बताया कि पीएम 10 व पीएम 2.5 के अधिक पाए जाने की वजह से जनपद गौतम बुद्ध नगर में प्रदूषण की मात्रा ने विकराल रूप धारण कर लिया है। जिलाधिकारी बृजेश नारायण सिंह ने रविवार को जारी एक आदेश के तहत 4 एवं 5 नवंबर को जनपद के समस्त सरकारी व गैर सरकारी विद्यालयों, कक्षा बारहवीं तक के स्कूलों को बंद करने का आदेश जारी किया है।             
उन्होंने बताया कि जो भी स्कूल इस आदेश का उल्लंघन करते हुए पाए जाएंगे, उनके खिलाफ सख्त कार्रवाई की जाएगी। उन्होंने बताया कि स्कूल में पढ़ने वाले बच्चों को उनके अभिभावक अपने निजी वाहनों से या बसों से छोड़ने जाते हैं। जिसकी वजह से भी वायु प्रदूषण बढ़ रहा है। दो दिन के लिए स्कूल बंद होने पर ये वाहन नहीं चलेंगे, तथा वायु प्रदूषण में कमी आएगी।
