
# یادداشت تفاهم همکاری میان وزارت نیروی ایران و سوریه امضا شد

Published at: **2019-11-02T11:28:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39572/%DB%8C%D8%A7%D8%AF%D8%AF%D8%A7%D8%B4%D8%AA-%D8%AA%D9%81%D8%A7%D9%87%D9%85-%D9%87%D9%85%DA%A9%D8%A7%D8%B1%DB%8C-%D9%85%DB%8C%D8%A7%D9%86-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88%DB%8C-%D8%A7%DB%8C%D8%B1%D8%A7%D9%86-%D9%88-%D8%B3%D9%88%D8%B1%DB%8C%D9%87-%D8%A7%D9%85%D8%B6%D8%A7-%D8%B4%D8%AF)

وزیر نیرو با اشاره به تدوین تدوین چارچوب یک همکاری بلندمدت برقی میان کشور‌های ایران و سوریه، گفت: بر اساس برنامه‌ریزی صورت گرفته درصددیم تا سه سال آینده با ایجاد زیرساخت‌های لازم شاهد سنکرون‌سازی شبکه برق ایران و سوریه باشیم. به‌گزارش برق نیوز، رضا اردکانیان در نشست امضای یادداشت تفاهم همکاری همه جانبه میان وزارتخانه‌های نیرو و برق ایران و سوریه با تاکید بر اینکه صلح و آرامش منطقه به توسعه یافتگی این کشور‌ها وابسته است، عنوان کرد: توسعه منطقه مستلزم همکاری‌های وسیع میان کشور‌های این حوزه است. وزیر نیرو افزود: نقش برق به عنوان یک زیرساخت حیاتی در این سطح توسعه یافتگی بسیار مهم است؛ از این رو ایران با تمامی کشور‌های همسایه در چارچوب یک برنامه بلندمدت در حال همکاری است. وی تاکید کرد: با وجود اینکه امکان تبادل انرژی با تمامی کشور‌های دارای مرز زمینی با ایران وجود دارد، اما تنها درصدد صادرات و واردات انرژی نیستیم بلکه در تلاش برای افزایش سطح همکاری‌ها از طریق انتقال دانش و تجربه و فعال شدن در زمینه‌های مختلف صنعت برق هستیم. اردکانیان با اشاره به سنکرون‌سازی شبکه برق ایران و عراق از روز گذشته، گفت: با وجود اینکه همکاری‌های مناسبی میان صنعت برق ایران و سوریه در سال‌های اخیر وجود داشته است، ولی درصدد طراحی چارچوب یک همکاری همه‌جانبه هستیم که این مهم نه تنها شامل ساخت نیروگاه و بازسازی تاسیسات آسیب‌دیده در جنگ اخیر بلکه منجر به بهبود شبکه توزیع، کاهش تلفات شبکه، آموزش نیروی انسانی، انتقال نرم‌افزار‌های مدیریتی و... خواهد شد. وزیر نیرو با تاکید بر اینکه در آینده نزدیک امکان انتقال برق میان ایران و سوریه از طریق کشور عراق وجود خواهد داشت، ادامه داد: براساس برنامه‌ریزی صورت گرفته درصددیم تا سه سال آینده با ایجاد زیرساخت‌های لازم برای اجرای این برنامه شاهد سنکرون‌سازی شبکه برق ایران و سوریه باشیم. وی افزود: در این ارتباط کارگروه مشترکی میان وزارتخانه‌های نیرو و برق ایران و سوریه به مسئولیت معاونان این دو وزارتخانه تشکیل خواهد شد تا جلسات مرتبط با این برنامه به صورت منظم در تهران و دمشق برگزار و در فرصت‌های وزرای دو کشور پیگیر روند پیشرفت اجرای این طرح باشند.
