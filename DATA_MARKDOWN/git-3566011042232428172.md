
# ترامپ به جانسون هم رحم نمی‌‌کند/ احتمال پایان ماه عسل سیاسی دو سیاستمدار افراطی

Published at: **2019-11-05T15:39:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545200.html/%D8%AA%D8%B1%D8%A7%D9%85%D9%BE-%D8%A8%D9%87-%D8%AC%D8%A7%D9%86%D8%B3%D9%88%D9%86-%D9%87%D9%85-%D8%B1%D8%AD%D9%85-%D9%86%D9%85%DB%8C--%DA%A9%D9%86%D8%AF--%D8%A7%D8%AD%D8%AA%D9%85%D8%A7%D9%84-%D9%BE%D8%A7%DB%8C%D8%A7%D9%86-%D9%85%D8%A7%D9%87-%D8%B9%D8%B3%D9%84-%D8%B3%DB%8C%D8%A7%D8%B3%DB%8C-%D8%AF%D9%88-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%A7%D9%81%D8%B1%D8%A7%D8%B7%DB%8C)

رئیس جمهور آمریکا به خوبی می‌داند که در انگلیس چه می‌خواهد اما از اینکه جانسون نیز هنوز نتوانسته است خواسته وی را برآورده سازد به شدت عصبانیست.
به گزارش شبکه اطلاع رسانی راه دانا؛ نخست وزیر انگلیس در بن بست سیاسی بسیار سختی گرفتار شده است: او باید میان یک" پیروزی بسیار وحشتناک" و البته یک "مرگ سیاسی سخت" دست به انتخاب بزند. او از یک سو با جرمی کوربین رهبر حزب کارگر و لیبرال دموکراتهایی مواجه است که رسما تلاش خود ر برای جلوگیری از خروج انگلیس  از اتحادیه اروپا آغاز کرده‌اند. اما از سوی دیگر، جانسون با ملی گرایانی رو به روست که به جز برگزیت سخت، پذیرای گزینه دیگری نبوده و توافق مدنظر جانسون و اتحادیه اروپا را نیز توافقی بیهوده و سرتاسر زیان تلقی می کنند.
  کابوس جانسون تعبیر شده است   بوریس جانسون اخیرا پیشنهاد «نایجل فاراژ»  رهبر حزب برگزیت در خصوص ایجاد ائتلاف انتخاباتی را رد کرد. فاراژ  شرط  کرده بود که در ازای ائتلاف انتخاباتی با جانسون و گردش آرای حامیان برگزیت به سبد رای وی، نخست وزیر انگلیس از برگزیت نرم چشم بپوشد و برگزیت سخت (برگزیت بدون توافق با اروپا) را  در دستور کار قرار دهد. با این حال جانسون و سران حزب محافظه کار رسما این پیشنهاد را رد کردند. آنها ائتلاف با ملی گرایان انگلیس را آغازی برای پیوند خود و جریان راست افراطی در این کشور می دانستند. این مسئله به خودی خود، منجر به رویگردانی بسیاری از هواداران حزب محافظه کار می شد. در مقابل، "فاراژ" اعلام کرده است که حزب متبوعش (حزب برگزیت) به تلافی این اقدام جانسون، در انتخابات سراسری شرکت نخواهد کرد. به عبارت بهتر،  جانسون در انتخابات سراسری پیش رو نمی تواند بر روی گردش آرای ملی گرایان افراطی (که جمعیت زیاد و تعیین کننده‌ای را در حال حاضر شامل می شوند) حساب باز کند.   از سوی دیگر، با توجه به مخالفت لیبرال دموکرات‌ها و حزب کارگر با بقای جانسون در مسند نخست وزیری، او تنها می تواند بر روی آرای محافظه کاران متمرکز شود. در میان محافظه کاران نیز جانسون به صورت سنتی مخالفانی دارد. نباید فراموش کرد که حدود 40 درصد از اعضای حزب کارگر، از ابتدا با حضور وی در مسند نخست وزیری موافق نبوده و خواهان حضور افرادی مانند جرمی هانت در قدرت بودند. مجموع این عامل سبب شده است تا استمرار نخست وزیری جانسون در هاله‌ای از ابهام قرار گیرد. امروز کمتر کسی در انگلیس بر روی بقای جانسون در قدرت حساب باز می کند و حتی برخی رسانه ها پیشاپیش از وی به عنوان سومین قربانی برگزیت (پس از دیوید کامرون و ترز ا می ) یاد کرده اند.   احتمال پایان ماه عسل سیاسی ترامپ و جانسون   ماجرا به این نقطه ختم نمی شود. دونالد ترامپ رئیس جمهور ایالات متحده آمریکا که پس از استعفای اجباری ترزا می از قدرت، حمایت خود را از بوریس جانسون اعلام کرده و از او به عنوان نخست وزیری باهوش یاد می کرد، اکنون معتقد است که طرح نخست وزیر انگلیس برای خروج از اروپا به هیچ عنوان مناسب نیست و مناسبات اقتصادی واشنگتن- لندن را به خطر خواهد انداخت. اگرچه ترامپ بار دیگر از جانسون به عنوان فردی مناسب برای نخست وزیری انگلیس یاد کرده است، اما هرگونه تلاش جانسون (در صورت پیروزی در انتخابات) برای انعقاد توافق برگزیت با اروپا، منجر به حمله دوباره رئیس جمهور آمریکا به او خواهد شد. در حقیقت، استناد ترامپ به بندهایی از توافق است که متضمن ادامه تعلق اقتصادی لندن به اتحادیه اروپا، طی سالهای آینده می باشد. ترامپ از یک سو تاکید کرده است که توافق لندن- بروکسل بسیار بد و غیر قابل پذیرش است. البته او به صورت همزمان، نسبت به حضور جرمی کوربین در راس معادلات سیاسی لندن هشدار داده است. هر چند کلیت دخالت ایالات متحده در امور داخلی انگلیس، محصول بازی دو حزب کارگر و محافظه کار در زمین واشنگتن (در دهه های گذشته و  اخیر) بوده است، اما اظهارات رئیس جمهور آمریکا نشان می دهدکه ترامپ از نخست وزیر انگلیس تنها یک چیز می خواهد:خروج سخت و بدون توافق از اتحادیه اروپا! بدیهی است که عدم تامین این خواسته ترامپ از سوی جانسون، پایان ماه عسل سیاسی این دو را به همراه خواهد داشت.   پشت پای ترامپ به جانسون   جانسون هم اکنون در موقعیتی قرار ندارد که بتواند خواسته کاخ سفید را بر آورده سازد! نخست وزیر انگلیس به این نتیجه رسیده است که جهت کاهش هزینه های سخت و دهشتناک برگزیت (که حداقل تا یک دهه دیگر گریبانگیر لندن خواهد بود)، به چنین توافقی نیاز دارد. با این حال ترامپ بارها از مقامات انگلیسی خواسته است تا در قالب خروج سخت از اروپا، لندن را به یک بازیگر اقتصادی وابسته به واشنگتن تبدیل کنند. تنها سیاستمداری که می تواند این خواسته مداخله جویانه ترامپ جامه عمل بپوشاند، کسی جز فاراژ، رهبر حزب برگزیت نیست. با این حال ترامپ به خوبی می داند که فاراژ شانسی برای احراز پست نخست وزیری در انگلیس، آن هم در حال حاضر ندارد.   مواضع پارادوکسیکال اخیر ترامپ، پشت پای علنی وی به نخست وزیرفعلی  انگلیس محسوب می شود. رئیس جمهور ایالات متحده آمریکا به خوبی می داند که در انگلیس چه می خواهد اما از اینکه جانسون نیز هنوز  نتوانسته است خواسته وی را برآورده سازد به شدت عصبانیست. ترامپ نیز نسبت به قربانی شدن بوریس جانسون در فضای سیاسی انگلیس بی میل به نظر نمی رسد، هر چند که حضور حزب کارگر در راس قدرت نیز بدترین خبر ممکن برای او محسوب می شود.   انتهای پیام/.
