
# गहलोत बोले- जेल में बैठे-बैठे देश की चिंता कर रहे हैं चिदंबरम, जल्द जमानत की उम्मीद

Published at: **2019-11-01T09:10:35+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/national/story-ashok-gehlot-says-p-chidambaram-may-get-bail-soon-2826672.html)

राजस्थान के मुख्यमंत्री अशोक गहलोत ने पूर्व वित्त मंत्री एवं कांग्रेस के वरिष्ठ नेता पी चिदम्बर के खिलाफ जारी मामले को राजनीति से प्रेरित बताते हुए चिदम्बरम को शीघ्र जमानत मिलने की उम्मीद जताई है। गहलोत ने आज नई दिल्ली में पत्रकारों से कहा कि उच्चतम न्यायालय चिदम्बरम को एक मामले में जमानत दे चुका है, अन्य मामले में भी उन्हें जमानत मिलने की उम्मीद है। उन्होंने कहा कि जिस व्यक्ति ने विभिन्न पदों पर रहते हुए 45 साल देश की सेवा की हो, उसे यह इनाम मिला है। हम लोग 25 वर्ष पहले नरसिम्हा राव के समय मंत्री थे तब चिदम्बरम भी मंत्री थे। उससे पहले से वह सेवा करते आ रहे हैं। उन्हें बिना किसी मुकदमे के, बिना किसी मामले के और बिना कोई आरोप के, इंद्राणी मुखर्जी जो खुद अपनी बेटी की हत्या के मामले में जेल में है, की गवाही को आधार बनाकर उन्हें जेल में बंद करके देश में लोकतंत्र की हत्या की जा रही है। उन्होंने आरोप लगाया कि चिदम्बरम को साजिश के तहत जेल में डाला गया है। 
गहलोत ने कहा कि चिदम्बरम को देश की चिंता है। हम देश में मंदी की बातें कर रहे थे उसमें देश के क्या हालात होंगे। नियार्त कम हो गया है, कृषि और उद्योगों के बुरे हालात हैं, किसानों का क्या होगा, उस समय भी चिदम्बरम जेल में बैठे-बैठे चिंता कर रहे हैं। जो देशभक्त होगा वह सदा देश के भविष्य की चिंता करेगा। उन्होंने  केंद्र सरकार पर चिदम्बरम को निशाना बनाये जाने का आरोप लगाते हुए कहा कि 8० से अधिक लोगों के खिलाफ मामले बनाये जा रहे हैं। विभिन्न राज्यों में प्रधानमंत्री कायार्लय निगरानी रखता है और निशाने चुने जाते हैं। वहां की एजेंसियां सक्रिय हो जाती हैं फिर कार्रवाई शुरु कर दी जाती है। लोगों में भय बैठ गया है। टेलीफोन पर बातचीत करते हुए भी लोग भयग्रस्त हैं।  
गहलोत ने कहा कि राजनीतिक बदले की भावना की मिसाल देश के राजनीतिक इतिहास में है तो वह श्री चिदंबरम का जेल में रहना है। उन्होंने कोई हत्या नहीं की है, कोई जुर्म नहीं किया है। पूरा देश देख रहा है। इसके नतीजे एनडीए सरकार को भुगतने पड़ेंगे। हरियाणा और महाराष्ट्र में इसके नतीजे सामने आ गये हैं। उन्होंने कहा कि प्रधानमंत्री चुनाव जीतने के लिये हथकंड अपना रहे हैं। कभी धारा 370 की बात करते हैं, कभी सर्जिकल स्ट्राइक की। चुनाव कल है आज सर्जिकल स्ट्राइक हो रही है, तो यह देश मूर्ख नहीं है, देश बहुत समझदार है।  
