
# تولیت آستان قدس رضوی: اینکه گفته ‌شود رهبری تحت فشار قرار گرفته‌اند، جفا به ایشان است/به فردی که از رهبری انقلابی‌تر بود، باید شک کرد

Published at: **2019-11-02T13:14:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619422/%D8%AA%D9%88%D9%84%DB%8C%D8%AA-%D8%A2%D8%B3%D8%AA%D8%A7%D9%86-%D9%82%D8%AF%D8%B3-%D8%B1%D8%B6%D9%88%DB%8C-%D8%A7%DB%8C%D9%86%DA%A9%D9%87-%DA%AF%D9%81%D8%AA%D9%87-%E2%80%8C%D8%B4%D9%88%D8%AF-%D8%B1%D9%87%D8%A8%D8%B1%DB%8C-%D8%AA%D8%AD%D8%AA-%D9%81%D8%B4%D8%A7%D8%B1-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87%E2%80%8C%D8%A7%D9%86%D8%AF-%D8%AC%D9%81%D8%A7-%D8%A8%D9%87-%D8%A7%DB%8C%D8%B4%D8%A7%D9%86-%D8%A7%D8%B3%D8%AA%D8%A8%D9%87-%D9%81%D8%B1%D8%AF%DB%8C-%DA%A9%D9%87-%D8%A7%D8%B2-%D8%B1%D9%87%D8%A8%D8%B1%DB%8C-%D8%A7%D9%86%D9%82%D9%84%D8%A7%D8%A8%DB%8C%E2%80%8C%D8%AA%D8%B1-%D8%A8%D9%88%D8%AF-%D8%A8%D8%A7%DB%8C%D8%AF-%D8%B4%DA%A9-%DA%A9%D8%B1%D8%AF)


        تولیت آستان قدس رضوی گفت: اینکه گفته ‌شود «رهبری یکسری محذوراتی دارند و نمی‌توانند بگویند؛ یا رهبری تحت فشار قرار گرفته‌اند؛ ما باید راه را برای رهبری باز کنیم» این سخنان جفا به رهبری است. بنده افتخارم این است که ۳۰ سال از نزدیک در خدمت رهبری بودم و می‌گویم، رهبری نه می‌ترسند، نه تحت فشار افکار عمومی و نه تحت نفوذ قرار می‌گیرند، کاملا حساب شده عمل می‌کنند و مصداق «اِنَّ الْمُوْمِنَ یَنْظُرُ بِنُورِ الله» هستند.
      

        آفتاب‌‌نیوز :
      
حجت الاسلام والمسلمین احمد مروی در دیدار فعالان فضای مجازی سراسر کشور که در تالار ولایت حرم مطهر رضوی انجام شد، با اشاره به تهاجم فرهنگی و جنگ نرم گسترده دشمن علیه ملت ایران، گفت: دشمن جنگی گسترده را علیه کشورما آغاز کرده که بستر آن فضای مجازی، ابزار آن القای شبهه و هدف تیرهای آن افکار، اندیشه‌ها، ایمان، اعتقادات مذهبی، باورهای دینی و فرهنگ ملت ما است.
وی ابراز کرد: تأکیدات و توجه خاص رهبر معظم انقلاب بر موضوع فضای مجازی و ورود جوانان مؤمن، باتقوا و حزب اللهی به این عرصه، نشان از اهمیت بالای این فضا دارد. اینکه چند هزار دنبال کننده صفحه‌ اجتماعی ما را دنبال می‌کند اهمیت ندارد، باید دید چه تعداد مخاطب دنبال کننده صفحه‌های اجتماعی ما و چه تعداد دنبال کننده صفحه‌های اجتماعی دشمنان هستند، باید دید از کل کاربران شبکه‌های اجتماعی چند درصد جریان‌های انقلابی، دینی و ایمانی را دنبال می‌کنند و چند درصد دنبال کننده جریان شبهه افکن و دروغ پراکن هستند، نباید به اعداد دل خود را خوش کرد، باید واقعیت صحنه را دید.

        «یأس و ناامیدی» ابزار دشمن برای ضربه به کشور
      
وی در ادامه یکی از مهمترین رسالت‌های فعالان فضای مجازی را القاء امید به جامعه و بیان توفیقات و موفقیت‌های کشور خواند و ابراز کرد: برای دشمن دولت‌ها تفاوتی ندارند، او می‌خواهد به جامعه اینگونه القا کند که نظام اسلامی یک نظام کارآمد نیست و ما وظیفه داریم با بیان موفقیت‌ها و پیشرفت‌ها جامعه را امیدوار کنیم.
وی گفت: دو سخنرانی مقام معظم رهبری سالانه از اهمیت بیشتری برخوردار است، سخنرانی معظم له در ابتدای سال در حرم مطهر رضوی و سخنرانی در مرقد امام(ره)؛ مقام معظم رهبری در دو سخنرانی نوروزی سال‌های ۹۶ و ۹۷ به بیان بیلان کاری و گزارش موفقیت‌های جمهوری اسلامی پرداختند. کار رهبری ارائه آمار و ارقام به جامعه نیست، رهبری کلیات را می‌فرمایند. وقتی رهبر معظم انقلاب خود به بیان آمار و ارقام می‌پردازند و از موفقیت‌ها و پیشرفت‌ها می‌گویند، مشخص است که حضرت آقا نگران هستند و ما در تبیین توفیقات و پیشرفت‌های کشور برای جامعه خوب عمل نکرده‌ایم.
وی ابراز کرد: یکی از وظایف فعالان فضای مجازی جبهه انقلاب اسلامی همین بیان موفقیت‌ها، توفیقات و القای امید به جامعه است. هرچیزی که موجب یأس مردم از نظام اسلامی شود، بازی کردن در زمین دشمن است. نباید از روی احساسات، عواطف و عصبانیت مطلبی را به جامعه منتقل کنیم که موجب ناامیدی مردم شود.

        رصد و مراقبت نسبت به جریان‌های نفوذی، وظیفه دیگر رسانه‌ها
      
تولیت استان قدس رضوی در ادامه با اشاره به تأکیدات و هشدارهای رهبر معظم انقلاب نسبت به نفوذی‌ها، گفت: رهبر معظم انقلاب در این چند سال اخیر بارها نسبت به نفوذی‌ها هشدار داده‌اند، البته متأسفانه آنگونه که باید به آن پرداخته نشده است.
وی افزود: اینگونه نیست که نفوذی حتما با آرم و نشان مشخصی باشد، ممکن است نفوذی لباس روحانی بر تن یا چفیه برگردن بیاندازد و محاسن داشته باشد، ممکن هم هست که با ریش تراشیده و کروات ظاهر شود، نفوذی در هر لباسی می‌تواند باشد. باید مراقب نفوذی‌ها باشیم، آنها ابتدا تلاششان نفوذ به جریان‌های انقلابی است.
حجت الاسلام والمسلمین مروی در خصوص راه‌های شناخت نفوذی‌ها گفت: ما برای شناخت نفوذی معیار داریم، اگر کسی از رهبری انقلابی‌تر است باید به او شک کرد، اگر کسی با یک فاصله و زاویه زیادی از رهبری حرکت می‌کند باید به او هم شک کنیم، رهبری معیار است.
وی گفت: در حدیثی امیرالمؤمنین علی(ع) می‌فرمایند: «در مورد من دو گروه هلاک شدند، یکی آنها که غلو کردند و از من جلوتر رفتند و دوم آنهایی که من را تنها گذاشتند.» خوارج به خیال باطل خودشان از امیرالمؤمنین انقلابی‌تر و قرآن شناس‌تر بودند ولی مصداق بارز نفوذی‌ها در عصر حضرت علی(ع) بودند.
تولیت آستان قدس رضوی ابراز کرد: اینکه گفته ‌شود «رهبری یکسری محذوراتی دارند و نمی‌توانند بگویند؛ یا رهبری تحت فشار قرار گرفته‌اند؛ ما باید راه را برای رهبری باز کنیم» این سخنان جفا به رهبری است. بنده افتخارم این است که ۳۰ سال از نزدیک در خدمت رهبری بودم و می‌گویم، رهبری نه می‌ترسند، نه تحت فشار افکار عمومی و نه تحت نفوذ قرار می‌گیرند، کاملا حساب شده عمل می‌کنند و مصداق «اِنَّ الْمُوْمِنَ یَنْظُرُ بِنُورِ الله» هستند.
حجت الاسلام والمسلمین مروی افزود: اینکه گفته می‌شود «ما باید راه را برای رهبری باز کنیم» سخن صحیحی نیست، رهبری خود به خوبی می‌دانند چگونه راه را باز کنند، ما اگر می‌خواهیم عاقبت به خیر شویم باید پشت سر رهبری بدون فاصله حرکت کنیم و گام در جای گام رهبری بگذاریم و همان راهی که رهبری رفته‌اند، برویم و زاویه نگیریم.
