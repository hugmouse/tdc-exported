
# رحمانی فضلی: در تامین امنیت زائران اربعین در عراق نقشی نداشتیم

Published at: **2019-11-03T12:16:00+00:00**

Author: ****

Original: [جامعه خبری تحلیلی الف](https://www.alef.ir/news/3980812094.html)

وزیر کشور گفت: نیروهای عراقی امنیت زائران اربعین را تامین کردند و ما در تامین امنیت این زائران نقشی نداشتیم.
به گزارش فارس، عبدالرضا رحمانی فضلی وزیر کشور صبح امروز در جلسه ستاد مرکزی اربعین ضمن اشاره به اینکه امسال سه حادثه بزرگ را از ابتدای سال پشت سر گذاشته‌ایم گفت: سه حادثه تا امروز با هماهنگی و همدلی و هم‌افزایی بسیار خوب پشت سر گذاشته‌ایم. 
وی ادامه داد: سیل عظیم بهار 98 که به جز لطف خدا و همدلی و هماهنگی دستگاه‌های مختلف و مردم نمی‌شد کار را پیش برد. 
رحمانی فضلی  افزود: حادثه بعدی مقابله با تحریم است که به همت مردم، دولت،‌ هدایت‌های رهبری، مجلس و قوه قضاییه توانستیم از آن جلوگیری کنیم و مبارزه با تحریم را پیش ببریم. 
وزیر کشور خاطرنشان کرد: موضوع سوم اربعین بود که توانستیم یک مدیریت منسجم و هماهنگ را در زمان  محدود برگزار کنیم. رهبر معظم انقلاب در دیدار با موکب‌داران عراقی در مورد بحث فرهنگی تاکید داشتند؛ ما باید بر روی بحث فرهنگی اربعین شدیدا کار کنیم. البته روند مطلوب است اما هنوز با ایده‌‌آل‌ها فاصله دارد و قابل قبول نیست. اقدامات خودجوش خوبی از سوی مردم در بحث فرهنگی اربعین شده اما برای سال آ‌ینده باید برنامه‌ریزی‌های بیشتری انجام دهیم. 
وی با تاکید بر اینکه اقتضای بحث فرهنگی اربعین ایجاب می‌کند شورای عالی انقلاب فرهنگی سیاست‌گذاری بحث اربعین را به ما بدهد خاطرنشان کرد: کف انتظار ما برای حضور زائران در زمان اربعین سه میلیون بود اما تا 3میلیون و 700 هزار نفر این تعداد بالا رفت. از مردم باید تشکر ویژه داشته باشیم. هر موقع نیاز به هماهنگی بیشتر با مردم بود به وسیله صدا و سیما، تلفن‌های همراه و ارسال اس‌ام‌اس با مردم هماهنگ می‌شدیم و آنها نیز به خوبی رعایت می‌کردند. 
وزیر کشور با تاکید بر مدیریت صحیح سفر از سوی مردم گفت: نظم‌پذیری مردم در شرایط اربعین یک موضوع گرانبها است؛ هماهنگی بین‌دستگاه‌ها هم خوب بودو  هیچ اختلافی هم بین دستگاه‌ها نبود و با کمترین زحمت هماهنگی‌ها انجام می‌شد.
رحمانی فضلی در مورد خدمات ارائه شده به زوار غیرایرانی که برای حضور در مراسم اربعین از ایران عبور می‌کردند گفت: ما از یک سوی مرز این عزیزان را تحویل می‌گرفتیم و آنها را به مرز عراق می‌رساندیم به همان خدماتی که به مردم خودمان می‌دادیم به آنها هم دادیم. 
رحمانی فضلی در مورد بسته شدن برخی مرزها در ساعاتی از ایام اربعین گفت: در برخی موارد مجبور بودیم مرز را ببندیم تا ترافیک را در آن طرف مرز کاهش دهیم. هر زائری به موکب‌داران ما مراجعه می‌کرد فرقی نمی‌کرد از کدام کشور باشد موکب‌داران به آنها خدمات می‌دادند. 
وی در مورد تردد و حمل و نقل زائرین در ایام اربعین نیز تصریح کرد: مسئولیت تردد با وزارت راه و شهرسازی بود که یک مدیریت علمی، تجربی و تکنولوژی در بحث ترافیک ایجاد شد که با اهمیت است. همینطور راهنمایی و رانندگی نیز کمک‌های بسیاری در بحث تردد کردند. 
وزیر کشور با اشاره به پیشنهادی که مطرح بود مبنی بر اینکه کل مراحل خدمت‌رسانی اربعین از طریق یک مدیریت هوشمند انجام شود خاطرنشان کرد: خیلی کار خوبی بود و هست. 
رحمانی فضلی با اشاره به ایجاد تهییج از سوی صدا و سیما برای زائران اربعین گفت: ما در داخل کشور برای سرویس‌دهی حتی 5 میلیون نفر هم آمادگی داریم و مشکلی نیست، اما چون در کشور دیگری که زیرساخت ندارد زوار می‌روند مشکل ایجاد می‌شود. 
وی با اشاره به اینکه روزانه 10 میلیون پیام برای زائرین اربعین امسال می‌شد، خاطرنشان کرد: مردم واقعا نقش مهمی در مشارکت داشتند؛ موکب‌‌داران نهادهای جوشیده از متن مردم بودند که در مشارکت مردمی نقش برجسته‌ای داشتند. 
وزیر کشور با تاکید بر اینکه حوزه‌های انتظامی خدمات خوبی در بحث اربعین داشتند گفت: نیروی انتظامی در بحث ترافیکی، امنیتی، مرزبانی و اقدامات کنسولی حضور داشتند. وزارت اطلاعات مباحث پنهان امنیت را در مرز و داخل کشور انجام داد، ستادکل نیروهای مسلح نقش هماهنگی داشتند و در بحث تامین هم اقدامات خوبی انجام دادند. در زمانی که در بحث ترافیک مشکل داشتیم سرلشکر باقری و سرلشکر سلامی 500 دستگاه اتوبوس برای کمک به حل این مشکل اعزام کردند که کار خوبی است. 
وی با تشکر از نقش آستان قدس رضوی، شهرداری  و استانداری تهران اظهار داشت: بسیج، سپاه و استانداران نقش مهمی در پیاده‌روی اربعین داشتند. 
رحمانی فضلی ادامه داد: ستاد اربعین حاضر در عراق، دولت عراق و سرلشکر قاسم سلیمانی بسیار کمک کردند. امنیت خوبی در این کشور ایجاد شده بود؛ نگرانی اولیه ما بحث امنیت بود که حشدالشعبی و نیروهای عراقی آن را تامین کردند. ما هیچ نقشی در امنیت عراق در بحث اربعین نداشتیم. 
وی با اشاره به اینکه در سال بعد اربعین دو تفاوت با امسال دارد گفت: اولا اینکه جریان حضور بیشتر می‌شود، ثانیاً شرایط اقلیمی است که هوا رو به گرما می‌رود و 15 الی 16 سال اربعین در گرمای هوا برگزار می‌شود باید کارهای خاصی بخصوص از نجف تا کربلا انجام دهیم و این 80 کیلومتر را به چندین استان بسپاریم و پیشنهادیی مثل پوشاندن مسیر و قراردادن مه‌پاش که باید اینها بررسی شود. 
