
# കാവല്‍ സര്‍ക്കാരിന്റെ കാലാവധി തീരാൻ മണിക്കൂറുകൾ; ചങ്കിടിപ്പോടെ ബിജെപി: തിരക്കിട്ട ചർച്ച

Published at: **2019-11-06T08:29:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/06/devendra-fadnavis-meets-rss-chief-in-nagpur.html)

മുംബൈ∙ മഹാരാഷ്ട്രയിലെ കാവല്‍ സര്‍ക്കാരിന്റെ കാലാവധി അവസാനിക്കാന്‍ മൂന്നു ദിവസങ്ങൾ മാത്രം ശേഷിക്കേ സർക്കാർ രൂപീകരണത്തിൽ വ്യക്തതയായില്ല. മൂന്നു ദിവസത്തിനകം തീരുമാനം എടുത്തില്ലെങ്കിൽ പന്ത് ഗവര്‍ണറുടെ കോര്‍ട്ടിലെത്തും. രാഷ്ട്രപതി ഭരണത്തിനും ശേഷം വീണ്ടും തിരഞ്ഞെടുപ്പിനും കളമൊരുങ്ങും. ഇതൊഴിവാക്കാൻ ബിജെപിയിൽ തിരക്കിട്ട ശ്രമങ്ങൾ.
പ്രതിസന്ധിക്കിടെ വിഷയത്തിൽ ഇടപെടൽ ആവശ്യപ്പെട്ട് മുഖ്യമന്ത്രി ദേവേന്ദ്ര ഫ‍ഡ്നവിസ് ആർഎസ്എസ് മേധാവി മോഹൻ ഭഗവതിനെ കാണാൻ നാഗ്പൂരിലേക്കു തിരിച്ചു. പ്രതിസന്ധി പരിഹരിക്കാൻ കേന്ദ്രമന്ത്രി നിതിൻ ഗഡ്കരിയെ നിയോഗിക്കണമെന്നാവശ്യപ്പെട്ട് ശിവസേനാ നേതാവ് കിഷോർ തിവാരി  മോഹൻ ഭഗവതിനു കത്തെഴുതിയതിനു പിന്നാലെയാണ് വിഷയത്തിൽ മധ്യസ്ഥത തേടി ഫ‍ഡ്നവിസ് തന്നെ മോഹൻ ഭഗവതിനെ സന്ദർശിക്കുന്നത്. ഗഡ്കരി ഇടപെട്ടാൽ 2 മണിക്കൂറിനകം പ്രശ്നം പരിഹരിക്കാൻ സാധിക്കുമെന്ന് കിഷോർ തിവാരി എഴുതിയ കത്തിൽ പറയുന്നു. 
ദേവേന്ദ്ര ഫഡ്നവിസിന്റെ നേതൃത്വത്തിൽ തന്നെ പുതിയ സർക്കാർ ഉടൻ ഉണ്ടാകുമെന്നും മുഖ്യമന്ത്രിസ്ഥാനം പങ്കുവയ്ക്കില്ലെന്നും ബിജെപി സംസ്ഥാന അധ്യക്ഷൻ ചന്ദ്രകാന്ത് പാട്ടീൽ കഴിഞ്ഞ ദിവസം ആവർത്തിച്ചുവെങ്കിലും ബിജെപി - സേനാ ചർച്ചയ്ക്കുള്ള സാധ്യത തുറന്നതാണ് ഇന്നലെയുണ്ടായ മാറ്റം. ഏത് വിധേനയും ശിവസേനയെ ഉപമുഖ്യമന്ത്രി സ്ഥാനം നല്‍കി തൃപ്തിപ്പെടുത്തുക എന്ന ബിജെപി അജൻഡയ്ക്ക് വഴങ്ങാൻ ശിവസേന തയാറാകാത്തതാണ് പ്രതിസന്ധി രൂക്ഷമാക്കുന്നത്. സര്‍ക്കാര്‍ രൂപീകരണത്തില്‍ ആര്‍എസ്എസ് നേതൃത്വം ഇടപെടണമെന്നാവശ്യപ്പെട്ട് ശിവസേന തന്നെ രംഗത്തെത്തിയ സാഹചര്യത്തിലാണ് മോഹൻ ഭഗവതുമായി ഫഡ്നവിസിന്റെ കൂടിക്കാഴ്ച.
സർക്കാർ രൂപീകരണവുമായി ബന്ധപ്പെട്ട അനിശ്ചിതത്വം ഒഴിവാക്കാൻ ബിജെപിക്കും ശിവസേനയ്ക്കും മുന്നില്‍ വഴികള്‍ ചുരുക്കം. ഒന്ന്, ജനഹിതമനുസരിച്ച് ഇരുപാര്‍ട്ടികളും സഖ്യസര്‍ക്കാര്‍ ഉണ്ടാക്കുക. ധനകാര്യം ഉള്‍പ്പടെ പ്രധാനപ്പെട്ട വകുപ്പുകളും ഉപമുഖ്യമന്ത്രിപദവും വിട്ടുനല്‍കി ശിവസേനയെ അനുനയിപ്പിക്കുക. രണ്ട്, 2014ല്‍‌ ചെയ്തത് പോലെ ന്യൂനപക്ഷ സര്‍ക്കാര്‍ രൂപീകരിക്കുക. സത്യപ്രതിജ്ഞയോടെ ശിവസേനയെ സമ്മര്‍ദത്തിലാക്കി സര്‍ക്കാരില്‍ ചേര്‍ക്കുക.
45 സേന എംഎല്‍എമാര്‍ പിന്തുണയ്ക്കുമെന്നും പിളര്‍പ്പുണ്ടാകുമെന്നും ശിവസേനയെ ബോധ്യപ്പെടുത്തുക. ഏറ്റവും വലിയ കക്ഷിയായ ബിജെപിയേക്കാള്‍ മാര്‍ഗങ്ങള്‍ ശിവസേനയ്ക്കാണുള്ളത്. ബിജെപിക്കൊപ്പം അനുസരണയുള്ള കുട്ടിയെപോലെ പോകാനും പ്രതിപക്ഷത്തെ കൂട്ടുപിടിച്ച് സര്‍ക്കാര്‍ ഉണ്ടാക്കാനും ശിവസേനയ്ക്ക് സാധിക്കും. അങ്ങനെയെങ്കില്‍ മുഖ്യമന്ത്രി പദം ലഭിക്കും. എന്‍സിപിക്ക് ഉപമുഖ്യമന്ത്രി പദം നല്‍കിയാല്‍ മതിയാകും. മറാഠാ പാര്‍ട്ടികള്‍ എന്ന് പേരില്‍ സഖ്യത്തെ ന്യായീകരിക്കാം. സര്‍ക്കാരിന്റെ ഭാഗമാക്കാതെ സ്പീക്കര്‍‌ പദവി കോണ്‍ഗ്രസിന് നല്‍കി പിന്തുണ ഉറപ്പിക്കാം. ഏതായാലും, ഉടനൊരു തീരുമാനമുണ്ടായില്ലെങ്കില്‍ മഹാരാഷ്ട്ര വീണ്ടും പോളിങ് ബൂത്തിലേക്ക് പോകേണ്ടിവരും.
English Summary: Devendra Fadnavis Meets RSS Chief In Nagpur Amid Maharashtra Deadlock
