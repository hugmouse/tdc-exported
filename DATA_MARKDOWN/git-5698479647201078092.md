
# وزارت خارجه آمریکا: تروریسم با انگیزه‌های قومی و نژادی افزایش یافته است

Published at: **2019-11-02T07:56:29+00:00**

Author: **یورونیوز فارسی **

Original: [euronews](https://farsi.euronews.com/2019/11/02/racially-and-ethnically-motivated-terrorism-rose-in-2018-us-state-department-says)

وزارت خارجه آمریکا می گوید فعالیت های تروریستی با انگیزه قومی و نژادی به طرز هشدارآمیزی در سطح جهان و ایالات متحده افزایش یافته است.
این وزارتخانه در گزارش سالانه خود درباره «تروریسم» اعلام کرده است که گروه های «تروریستی» طی سال ۲۰۱۸ میلادی اغلب دست به تقلید روش های شبه نظامیان اسلامگرای افراطی زده اند.
ناتان سیلز، هماهنگ کننده امور مبارزه با تروریسم در وزارت خارجه ایالات متحده با اشاره به حمله یک مرد مسلح به کنیسه ای در شهر پیتزبورگ آمریکا در سال ۲۰۱۸، این حمله را نمونه ای از افزایش فعالیت های تروریستی با انگیزه های قومی و نژادی دانست. وی اظهار داشت: «همانند تروریسم اسلامگرا این نوع از تروریسم نیز از ایدئولوژی متعصبانه، نفرت بار و برتری نژادی الهام می گیرد.»
این مقام وزارت خارجه آمریکا بر عزم واشنگتن برای مبارزه با انواع مختلف «تروریسم» تاکید کرد. به گفته وی سازمان های تروریستی مختلف از جمله گروه های معتقد به برتری نژاد سفید از روش گروه های مسلح اسلامگرای افراطی تقلید می کنند.
حمله به کنیسه شهر پیتزبورگ آمریکا در سال ۲۰۱۸ میلادی ۱۱ کشته بر جای گذاشت. این در حالی است که در ماه اوت سال جاری میلادی نیز تیراندازی در فروشگاهی در شهر ال پاسو در ایالت تگزس جان ۲۲ نفر را گرفت. فرد مظنون به تیراندازی ال پاسو یک ملی گرای معتقد به برتری نژاد سفید بود و پیش از این حمله متنی علیه اسپانیایی تبارها را در اینترنت منتشر کرده بود.
وزارت خارجه ایالات متحده در بخشی از گزارش سالانه خود تاکید کرده که ایران همچنان اصلی ترین حامی مالی تروریسم در جهان است.
به گفته این وزارتخانه ایران با فعالیت های «تروریستی» خود کشورهای اروپایی را تهدید می کند. بنا به اعلام وزارت خارجه آمریکا، ایران سالانه نزدیک به یک میلیارد دلار صرف حمایت از «گروه های تروریستی» می کند.
واشنگتن به طور مشخص از گروه های حزب الله لبنان، حماس و جهاد اسلامی به عنوان سازمان هایی یاد کرده است که مورد حمایت مالی تهران قرار دارند.
ناتان سیلز در مورد تهدید «تروریستی» ایران گفت: «تهدید ایران محدود به خاورمیانه نیست. این واقعا یک تهدید جهانی است.»
گزارش وزارت خارجه آمریکا درباره تروریسم از سال ۲۰۰۴ میلادی هر سال منتشر می شود. هدف از انتشار این گزارش ارائه جزئیات مربوط به آخرین فعالیت های «تروریستی» در سطح جهان به کنگره ایالات متحده است.
