
# ITF ने मानी भारत की बात, पाकिस्तान में नहीं होगा डेविस कप मुकाबला

Published at: **2019-11-05T01:10:10+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/sports/story-davis-cup-india-pakistan-tie-shifted-to-neutral-venue-2832577.html)

अंतरराष्ट्रीय टेनिस महासंघ ने भारत का अनुरोध स्वीकार करते हुए पाकिस्तान को झटका दिया है। अब भारत के डेविस कप का मुकाबला पाकिस्तान में नहीं होगा। भारत के सुरक्षा संबंधी चिंता जताने के बाद इस्लामाबाद में 29 और 30 नवंबर को होने वाले इस मुकाबले को पहले ही एक बार स्थगित किया जा चुका है। अब अंतरराष्ट्रीय टेनिस महासंघ (ITF) ने अखिल भारतीय टेनिस संघ (AITA) का अनुरोध स्वीकार कर लिया है।
बता दें कि भारत ने सुरक्षा कारणों की वजह से डेविस कप को लेकर मैच का जगह बदलने की मांग की थी। इस मुकाबले का आयोजन पहले सितंबर में होना था, लेकिन दोनों देशों के बीच राजनयिक तनाव के कारण भारत के अपने खिलाड़ियों की सुरक्षा को लेकर चिंता जताने के बाद इसे स्थगित कर दिया गया था। भारत के जम्मू-कश्मीर के विशेष दर्जे को खत्म करने और इसे दो केंद्र शासित प्रदेशों में विभाजित करने के फैसले के बाद दोनों देशों के बीच तनाव बढ़ गया।
न्यूट्रल वेन्यू पर शिफ्ट हुआ मैचएक बयान में आईटीएफ की तरफ से कहा गया, आईटीएफ और डेविस कप कमेटी के लिए खिलाड़ियों, अधिकारियों और दर्शकों की सुरक्षा प्राथमिकता है। ऐसे में आईटीएफ के स्वतंत्र सुरक्षा सलाहकारों की सलाह के बाद डेविस कप कमेटी ने यह फैसला लिया है कि डेविस कप एशिया/ओशेनिया ग्रुप 1 में भारत और पाकिस्तान के बीच 29-30 नवंबर को खेलने जाने वाला मैच किसी अन्य जगह खेला जाएगा। सुरक्षा के आधार पर यह फैसला लिया गया है।''
भारत के गैर खिलाड़ी कप्तान होंगे रोहित राजपालइससे पहले पूर्व भारतीय खिलाड़ी और अखिल भारतीय टेनिस संघ (एआईटीए) की चयन समिति के अध्यक्ष रोहित राजपाल को आगामी डेविस कप मुकाबले के लिए भारत का गैर खिलाड़ी कप्तान बनाया गया। इस तरह की अटकलें थी कि अनुभवी लिएंडर पेस को इस पद के लिए चुना जा सकता है, क्योंकि शीर्ष खिलाड़ियों और कप्तान महेश भूपति के हटने के बाद उन्होंने स्वयं को उपलब्ध रखा था।
गौरतलब है कि राजपाल ने 1990 में सियोल में कोरिया के खिलाफ डेविस कप में पदार्पण किया, जहां भारत को 0-5 से व्हाइटवॉश का सामना करना पड़ा था। राजपाल ने सिर्फ इसी मुकाबले में भारत का प्रतिनिधित्व किया था। उन्हें महज औपचारिकता के चौथे मैच में जेई सिक किम के खिलाफ 1-6, 2-6 से हार का सामना करना पड़ा था। पिछले साल नवंबर में पांच सदस्यीय चयन पैनल के अध्यक्ष बनाए गए 48 साल के राजपाल को यह दूसरी बड़ी जिम्मेदारी सौंपी गई है।
