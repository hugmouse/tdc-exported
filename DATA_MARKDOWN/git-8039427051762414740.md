
# గ్రేటర్‌లో మెరుగైన నీటి సరఫరాకు కార్యాచరణ- మంత్రి తలసాని

Published at: **2019-11-02T19:28:04+00:00**

Author: ****

Original: [Andhrajyothy](https://www.andhrajyothy.com/artical?SID=944627)

Ph: 88865 47666ప్రవేశం ఉచితం ADVT
హైదరాబాద్‌: గ్రేటర్‌ హైదరాబాద్‌ పరిధిలో నీటి సమస్య రాకుండా కార్యాచరణ రూపొందించుకోవాలని పశుసంవర్ధకశాఖ మంత్రి తలసాని శ్రీనివాస్‌యాదవ్‌ అధికారులకు సూచించారు. కోటి మంది జనాభాకు తాగునీటిని అందిస్తున్న జలమండలి నీటి వృధాను అరికట్టడానికి చర్యలు తీసుకోవాలన్నారు. శనివారం జలమండలి కార్యాలయంలో సనత్‌ నగర్‌ నియోజక వర్గంలో జలమండలి చేపట్టిన ప్రాజెక్టుపై సమీక్ష నిర్వహించారు. ఈసందర్భంగా మంత్రి తలసాని మాట్లాడుతూ మెరుగైన నీటి సరఫరాకు పొదుపు పాటించడంతో పాటు, వృధాను తగ్గించి, లెక్కలోకిరాని నీటిని కూడా కాపాడుకోవాలన్నారు. మున్సిపల్‌శాఖ మంత్రి కేటీఆర్‌ సూచనలతో పైలట్‌ ప్రాజెక్టును సనత్‌నగర్‌ నియోజక వర్గంలో మొదలు పెట్టిందన్నారు. నియోజక వర్గంలో మెరుగైన నీటి సరఫరాకు సనత్‌నగర్‌లోని ఆల్విన్‌ వద్ద రిజర్వాయర్‌ నిర్మాణం చేపట్టామని అన్నారు. ఈ రిజర్వాయర్‌ను ఈనెల 7వ తేదీన మంత్రి కేటీఆర్‌ చేతుల మీదుగా ప్రారంభిస్తున్నట్టు తలసాని వెల్లడించారు.
 
ఈ రిజర్వాయర్‌ అందుబాటులోకి వస్తే స్థానిక ప్రజలకు నీటి సరఫరా మరింత మెరుగవుతుందని అన్నారు. ఈ సందర్భంగా మెట్రోవాటర్‌బోర్డు ఎండి దానకిషోర్‌ మాట్లాడుతూ బోర్డు సరఫరా చేస్తున్న నీటిలో ప్రజల ఇళ్లవద్దనే అధికంగా వృధా అవుతుందన్నారు. నీటి వృధాను తగ్గించడానికి ప్రజలకు అవగాహన కల్పించేందుకు సనత్‌నగర్‌నియోజక వర్గంలో పైలెట్‌ ప్రాజెక్టును చేపడుతున్నట్టు తెలిపారు. కాలనీ సంఘాలు, సీనియర్‌ సిటీజన్స్‌, ఎన్జీవోల సాయంతో ప్రజలకు అవగాహన కల్పిస్తామని తెలిపారు. ఇప్పటికే మినీజెట్టింగ్‌ యంత్రాలతో ఇరుకైన వీధుల్లోనూ సీవరేజీ పనులు చేపడుతూ జలమండలి విజయవంతమైందని అన్నారు. మరింత ఇరుకైన సందుల్లోనూ సీవరేజీ పనులు చేపట్టడానికి మైక్రోజెట్టింగ్‌ యంత్రాలను అభివృద్ధి చేస్తున్నట్టు వివరించారు. త్వరలోనే ఈయంత్రాలు అందుబాటులోకి వస్తాయన్నారు.
