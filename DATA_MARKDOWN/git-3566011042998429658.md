
# دعوت به همکاری برای مهارت‌آموزی و اشتغال سربازان

Published at: **2019-11-07T20:12:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545524.html/%D8%AF%D8%B9%D9%88%D8%AA-%D8%A8%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%B1%D8%A7%DB%8C-%D9%85%D9%87%D8%A7%D8%B1%D8%AA-%D8%A2%D9%85%D9%88%D8%B2%DB%8C-%D9%88-%D8%A7%D8%B4%D8%AA%D8%BA%D8%A7%D9%84-%D8%B3%D8%B1%D8%A8%D8%A7%D8%B2%D8%A7%D9%86)

سخنگوی قرارگاه مهارت‌آموزی کارکنان وظیفه نیروهای مسلح گفت: این قرارگاه از طرحهای اشخاص حقیقی و حقوقی درباره مهارت‌آموزی و اشتغال سربازان وظیفه استقبال و آنها را نیز دعوت به همکاری می‌کند.
به گزارش شبکه اطلاع رسانی راه دانا؛ سردار موسی کمالی با اشاره به برگزاری جلسه قرارگاه  مرکزی مهارت‌آموزی کارکنان وظیفه نیروهای مسلح، اظهار کرد: این جلسه در راستای همکاری، هم‌افزایی و تفاهم با دستگاه‌های اجرایی کشور به منظور مهارت‌آموزی و اشتغال سربازان وظیفه با حضور وزیر کشور برگزار شد.
سخنگوی قرارگاه مهارت‌آموزی کارکنان وظیفه نیروهای مسلح افزود: وزیر کشور ضمن حمایت کامل از اقدام ستاد کل نیروهای مسلح برای مهارت‌آموزی و اشتغال کارکنان وظیفه این کار را یک اقدام خداپسندانه دانسته و از همکاری وزارت کشور و استانداران با ستاد کل نیروهای مسلح درباره مهارت‌آموزی و اشتغال کارکنان وظیفه در چارچوب تفاهم‌نامه‌ای که بین طرفین تنظیم و امضا می‌شود، استقبال کرد.
مشاور عالی قرارگاه مهارت‌آموزی کارکنان وظیفه نیروهای مسلح تصریح کرد: در راستای همکاری و هم‌افزایی دستگاه‌های اجرایی کشور و نیروهای مسلح برای استفاده از ظرفیت سربازی برای مهارت‌آموزی و اشتغال جوانان سرباز تاکنون 21 تفاهمنامه با مبادی ذیربط امضاء و ابلاغ شده و چند تفاهم‌نامه نیز در برنامه سال 98 قرار دارد.
وی افزود: از تمام دستگاه‌های کشور که در حوزه مهارت‌آموزی و اشتغال فعالیت و نقش‌آفرینی می‌کنند برای استفاده از ظرفیت سربازی و نیروهای مسلح برای رشد و توسعه مهارت‌آموزی و اشتغال دعوت به همکاری می‌شود.
کمالی متذکر شد: قرارگاه مهارت‌آموزی کارکنان وظیفه نیروهای مسلح از طرحهای اشخاص حقیقی و حقوقی درباره مهارت‌آموزی و اشتغال سربازان وظیفه استقبال و آنها را نیز دعوت به همکاری می‌کند.
