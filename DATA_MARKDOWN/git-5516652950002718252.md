
# Προετοιμασίες για τον εορτασμό του Ταξιάρχη στη Ρόδο

Published at: **2019-11-07T10:00:03+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425303/proetoimasies-gia-ton-eortasmo-toy-taxiarxh-sth-rodo)


        Λαμπρός θα είναι και φέτος ο εορτασμός στο κοιμητήριο του Ταξιάρχη στην πόλη της Ρόδου, κατά την αυριανή μέρα γιορτής και μάλιστα όσοι παρευρεθούν θα διαπιστώσουν ότι έχουν γίνει παρεμβάσεις τόσο στην εκκλησία όσο και στους εξωτερικούς χώρους.
      
Μάλιστα, όπως δήλωσε χτες ο εντεταλμένος δημοτικός σύμβουλος υπεύθυνος για την λειτουργία των Κοιμητηρίων Θανάσης Στάμος, αμέσως μετά το τέλος των εορταστικών εκδηλώσεων θα προχωρήσει και το θέμα των αλλαγών στον τρόπο με τον οποίο λειτουργεί το Κοιμητήριο.
Συγκεκριμένα, ο κ. Στάμος δήλωσε χτες για το πρόγραμμα εορτασμού τα εξής: «Όπως κάθε χρόνο έτσι και φέτος ο εσπερινός θα πραγματοποιηθεί στις 6.30 το απόγευμα, συνήθως υπάρχει πλειάδα ιερέων και πολύς κόσμος και το πρωί θα γίνει η Θεία Λειτουργία ως είθισται. Στη συνέχεια ακολουθεί η λιτάνευση της εικόνας και στο τέλος γίνεται κατάθεση στεφάνου στο μνημείο του πρώην δημάρχου Μιχαήλ Πετρίδη ο οποίος ήταν και ο ιδρυτής του Κοιμητηρίου. Θα ακολουθήσει στη συνέχεια μία μικρή δεξίωση από το δήμο Ρόδου».
Ακολούθως αναφέρθηκε στις παρεμβάσεις που έγιναν δηλώνοντας τα εξής: «Τον τελευταίο καιρό σε συνεργασία με τις τεχνικές υπηρεσίες, με το πράσινο και την καθαριότητα, και πρέπει να τονίσουμε τη συμβολή τους, έχει αλλάξει όψη το Κοιμητήριο. Έχουμε βάψει όλη την κεντρική όψη, έχουν γίνει επιχρίσματα. Καθαρίστηκε όλος ο χώρος στο εσωτερικό, με φορτηγά μεταφέρθηκαν και πετάχτηκαν μπάζα και σκουπίδια, ενώ πρέπει να τονίσουμε και το σημαντικό ρόλο που παίζουν οι εθελοντές εκεί, καθώς υπάρχουν πολλοί προς τιμήν τους. Κάναμε παρεμβάσεις όπου μπορούσαμε να παρέμβουμε χωρίς να πειράξουμε τις αγιογραφίες, αποκαταστάθηκαν και οι αγιογραφίες όπου είχαν φθαρεί, και είμαστε σε στάδιο πολύ καλό. Ο κόσμος που θα πάει θα δει έναν χώρο πολύ καθαρό και νοικοκυρεμένο».
Αναφορά έκανε όμως και στον προγραμματισμό για το επόμενο διάστημα, ο οποίος περιλαμβάνει συνέχιση των εργασιών εντός του ναού του Ταξιάρχη καθώς επίσης και την εξεύρεση τρόπου μεταφοράς των πολιτών με κινητικά προβλήματα στο εσωτερικό του Κοιμητηρίου.
«Παράλληλα θα επισκευαστούν πολυέλαιοι, θα γίνει μόνωση του ναού με ειδικό υλικό για την υγρασία και προχωράμε με λίγα και πενιχρά μέσα. Παράλληλα το Κοιμητήριο θα κλείσει όπως συμβαίνει με όλα τα κοιμητήρια, θα μπει κλειδί, θα απαγορευτούν τα αυτοκίνητα σε συνεννόηση με το δήμαρχο που έδωσε εντολή να μπει τάξη, θα εξασφαλιστεί και ηλεκτρικό αυτοκίνητο ώστε να μεταφέρει αυτούς που δεν μπορούν να μετακινηθούν στο εσωτερικό.
Επίσης θα μπει φύλακας, δε γίνεται να υπάρχει αυτή η αταξία. Μάλιστα έχουμε πάρει τους κανονισμούς λειτουργίας Κοιμητηρίων από άλλες περιοχές για να δούμε πώς λειτουργούν και θα προχωρήσουμε το θέμα με τη νομική υπηρεσία» κατέληξε ο κ. Στάμος.
