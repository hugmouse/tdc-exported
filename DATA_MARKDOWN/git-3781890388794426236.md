
# ข่าวลือเป็นจริง'เมญ่า'เตียงหัก! เลิกสามีชี้ระยะทางห่างกัน

Published at: **2019-11-06T14:20:00+00:00**

Author: ****

Original: [เดลินิวส์](https://www.dailynews.co.th/entertainment/740353)


        "เมญ่า" ประกาศลั่นกลางโซเซียลฯ เลิกจริงห่างสามีต่างชาติแล้ว เผยปมยุติเส้นทางรักระยะทางห่างกัน ต่างคนต่างมีความสุขในที่ที่ตัวเองจากมา คงเหลือสถานะเพียงพ่อ-แม่ของลูก
      
เมื่อเวลา 20.30 น. วันที่ 6 พ.ย. ผู้สื่อข่าวรายงานว่า "เมญ่า-นนธวรรณ บรามาส" มิสไทยแลนด์เวิล์ด ปี 2557  ได้ประกาศเลิกรากับ สามีนักธุรกิจชาวสวิตเซอร์แลนด์ "ฟิลลิป บรามาส" แล้ว หลังจากแต่งงานกันเมื่อปี 2561 และมีทายาทด้วยกัน 1 คนเป็นลูกชายชื่อ "น้องเบฬิน" โดยล่าสุดเมญ่าได้โพสต์ เฟซบุ๊ก @Maeya Nonthawantas Bramaz ระบุว่า ก่อนหน้านี้ที่มีข่าวลือตนเลิกกับสามี ช่วงเวลานั้นไม่เป็นความจริงตามที่ยืนยันไปก่อนหน้านี้ แต่หลังจากนั้นไม่นาน ก็เริ่มทำให้ตนได้มีเวลาพิสูจน์ความรัก จนทำให้วันนี้คิดและไตร่ตรองความสัมพันธ์ใหม่ ตนพร้อมแล้วที่จะประกาศจุดยืนความสัมพันธ์กับคุณพ่อของเบฬิน ขอให้ทราบโดยทั่วกันว่า ตอนนี้ตนและฟิลลิป ได้ทำหน้าที่เฉพาะพ่อแม่ของเบฬินเท่านั้น ยังเป็นคนในครอบครัว แต่ไม่ใช่คนรักอีกต่อไป ตนเชื่อว่าตลอดเวลาที่ผ่านมาตั้งแต่ก้าวแรกในความสัมพันธ์ของเราเป็นสิ่งสวยงาม ได้สร้างเมญ่าให้เป็นผู้หญิงที่เข้มแข็ง เป็นแม่ที่แกร่ง ต้องขอบคุณฟิลลิปที่ทำให้เป็นคนที่มองเห็นตัวเองชัดขึ้น และปรับทัศนคติหลายอย่าง สาวเมญ่า ยังระบุว่า ตลอดเวลาที่อยู่กันมายิ่งทำให้เราทั้งคู่เห็นชัดว่าเราพัฒนาขึ้นกว่าก่อนมากในการดำเนินชีวิตและตัดสินใจ การได้กลับมาทำงานที่ไทยรอบที่แล้ว ทำให้รู้ว่าเรารักงานเราแค่ไหน และมีความสุขแค่ไหนที่ได้กลับมา ด้วยระยะทางที่ห่างกันบ่อย ต่างคนต่างมีความสุขในที่ที่ตัวเองจากมามากกว่า ทำให้ต่างรู้สึกว่าที่เป็นอยู่ไม่สามารถเติมเต็มความรักและการใช้ชีวิตของแต่ละคน เรากลับมาประเทศสเปนครั้งนี้ เพื่อลองหาจุดที่พอดีสำหรับกันและกัน สรุปแล้วก็ไม่สามารถจะไปต่อได้ในฐานะคู่รักอีกต่อไป ตนได้ทำให้ฟิลลิปเห็นแล้วว่า ตั้งแต่วินาทีแรกของความสัมพันธ์จนไม่ว่าจะหน้าที่คนรัก ภรรยาและแม่ของลูก ตนได้ทำเต็มที่ที่สุดจนวินาทีสุดท้าย ดังนั้นขอให้ทุกคนรับทราบว่าจากนี้ คุณฟิลลิปคือพ่อของเบฬิน และเป็นครอบครัว เป็นเพื่อนที่ดีต่อกัน แต่ไม่ใช่สามีอีกต่อไป.
