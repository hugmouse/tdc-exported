
# رئیس دیوان عالی کشور: یکی از مشکلات اساسی قوه قضاییه حجم بالای ورودی پرونده به محاکم است

Published at: **2019-11-02T16:33:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619462/%D8%B1%D8%A6%DB%8C%D8%B3-%D8%AF%DB%8C%D9%88%D8%A7%D9%86-%D8%B9%D8%A7%D9%84%DB%8C-%DA%A9%D8%B4%D9%88%D8%B1-%DB%8C%DA%A9%DB%8C-%D8%A7%D8%B2-%D9%85%D8%B4%DA%A9%D9%84%D8%A7%D8%AA-%D8%A7%D8%B3%D8%A7%D8%B3%DB%8C-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AD%D8%AC%D9%85-%D8%A8%D8%A7%D9%84%D8%A7%DB%8C-%D9%88%D8%B1%D9%88%D8%AF%DB%8C-%D9%BE%D8%B1%D9%88%D9%86%D8%AF%D9%87-%D8%A8%D9%87-%D9%85%D8%AD%D8%A7%DA%A9%D9%85-%D8%A7%D8%B3%D8%AA)


        رئیس دیوان عالی کشور گفت: در برنامه‌ها و سیاست‌های مسئولان عالی قوه قضاییه کاهش حجم ورودی پرونده به محاکم در دستور کار جدی قرار گرفته است.
      

        آفتاب‌‌نیوز :
      
حجت الاسلام مرتضوی مقدم که به اصفهان سفر کرده است، در سخنانی اظهار کرد: یکی از مشکلات اساسی قوه قضاییه حجم بالای ورودی پرونده به محاکم است و در برنامه‌ها و سیاست‌های مسئولان عالی این قوه کاهش آن در دستور کار جدی قرار گرفته است.
وی افزود: یکی از راهکارهای مؤثر در این راستا آن است که متولیان فرهنگ جامعه و حقوقدانان به میدان آمده و با ارشادات و راهنمایی‌های لازم برای مردم در مجامع مختلف باعث ارتقای سطح آگاهی‌های عمومی در زمینه‌های مختلف اجتماعی شده و زمینه ساز کاهش مراجعات به دادگستری‌ها شوند.
مرتضوی مقدم توجه به قسط و عدل را از دیگر مباحث مهم دانست و بیان کرد: بر اساس توصیه قرآنی که خداوند عامه مؤمنان را به برقراری قسط و عدل در زندگی دعوت کرده، ضروریست همگان قائل به قسط و رعایت اخلاق حسنه در زندگی شوند و در این صورت است که می‌توان شاهد کاهش آمار ورودی به محاکم و دادگستری‌ها باشیم.
رئیس دیوان عالی کشور در حاشیه این سفر در جمع قضات محاکم تجدیدنظر استان اصفهان بر دقت و سرعت در تحریر و نگارش آراء از تمامی جهات، تأکید و خاطرنشان کرد: رأی دادگاه‌های تجدیدنظر یک رأی عالی محسوب می‌شود و باید قضات شریف این محاکم ضمن احقاق حق، آرای سلیس، گویا و جامع صادر کنند که هم از اتقان بالا برخوردار باشد و هم دارای جنبه آموزشی باشد تا راهنمای قضات بدوی و حتی قابل استفاده و بهره برداری آموزشی در دانشگاه‌ها و برای کارآموزان قضایی باشد.
در پایان این سفر رئیس دیوان عالی کشور از آسایشگاه جانبازان استان اصفهان بازدید و ضمن دعای خیر، از درگاه خداوند متعال آرزوی سلامتی برای غیورمردان و یادگاران هشت سال دفاع مقدس کرد.
