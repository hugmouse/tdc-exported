
# Έρχονται τα πρώτα πρόστιμα για ΚΤΕΟ

Published at: **2019-11-06T16:10:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425201/erxontai-ta-prwta-prostima-gia-kteo)


        Ιδιαίτερα «θερμός» αναμένεται να είναι ο Νοέμβριος για τους ιδιοκτήτες οχημάτων που δεν τα περνούν από ΚΤΕΟ καθώς θα τους επιβληθούν ηλεκτρονικά τα πρόστιμα που ορίζει η σχετική νομοθεσία.
      
Ειδικότερα σύμφωνα με πληροφορίες του Newsauto.gr μέσα στο πρώτο 15ήμερο του Νοεμβρίου θα έχουν ολοκληρωθεί όλες οι διορθώσεις στο μηχανογραφικό σύστημα του υπουργείου Μεταφορών οπότε θα έχει διαπιστωθεί πόσοι και ποιοι ιδιοκτήτες οχημάτων δεν τα έχουν περάσει από ΚΤΕΟ ώστε να τους επιβληθεί το πρόστιμο των 150 ευρώ μέσω Taxisnet!
Να υπενθυμίσουμε πως η εφαρμογή της σχετικής νομοθεσίας έχει λάβει πάρα πολλές αναβολές μέχρι σήμερα με αποτέλεσμα πάνω από 1,5 εκατ. ιδιοκτήτες οχημάτων να μην επισκέπτονται τα Κέντρα Τεχνικού Ελέγχου με ότι και αν σημαίνει αυτό για την οδική ασφάλεια και το περιβάλλον.
Μάλιστα την τελευταία φορά η επιβολή των προστίμων για τους παραβάτες ιδιοκτήτες οχημάτων αναβλήθηκε τον Μάρτιο του 2018 με το νόμο 4530 (άρθρο 55) για τον Οκτώβριο του ίδιου έτους που επίσης δεν εφαρμόστηκε.
Έπειτα στις αρχές του 2019 μέσω διαρροών προς τον Τύπο για ακόμη μία φορά τα στελέχη της προηγούμενης κυβέρνησης έκαναν λόγο για άμεση αποστολή των προστίμων μέχρι και λίγες εβδομάδες πριν τις εκλογές. Έκτοτε απολύτως τίποτα και φαίνεται ότι οι «απειλές» δεν φοβίζουν τους ιδιοκτήτες που δεν περνούν τα οχήματά τους από τα ΚΤΕΟ.
Ωστόσο αν τελικά το κράτος εφαρμόσει το νόμο τότε αναμένεται να εισπράξει πάνω από 250 εκατ. ευρώ από τα πρόστιμα που θα επιβάλλει στους παραβάτες ιδιοκτήτες ενώ στο παραπάνω ποσό δεν έχει συνυπολογιστεί και το κόστος των επιπλέον παραβόλων για τους ελέγχους.
Στα 200 εκατ. ευρώ τα χαμένα έσοδα από τα ΚΤΕΟΟ Πρόεδρος του Πανελλήνιου Συνδέσμου Ιδιωτικών ΚΤΕΟ κ. Κωνσταντίνος Βήκας επισημαίνει στο Newsauto.gr ότι: «Η ΚΤΕΟ-Αποφυγή μεταφράζεται στην χώρα μας σε 1,5 εκατομμύριο οχήματα ή το 40% περίπου του συνολικού στόλου εκτός διαδικασίας ελέγχου ΚΤΕΟ, όταν ο μέσος όρος ηλικίας των οχημάτων στην Ελλάδα κυμαίνεται περίπου στα 15 έτη.
Εγείρει σημαντικά ζητήματα οδικής ασφάλειας, μη μετρήσιμα και αξιολογήσιμα προς το παρόν. Το βέβαιο είναι ότι η κακή συντήρηση των αυτοκινήτων αποτελεί τον σημαντικότερο λόγο των τροχαίων ατυχημάτων (συμβάλλοντας στην αύξηση των θανατηφόρων) που μαζί με την έλλειψη οδηγικής παιδείας δημιουργεί ένα εκρηκτικό μείγμα θανάτου στους ελληνικούς δρόμους.
Ένα μείγμα που βάζει σε κίνδυνο το σύστημα υγείας της χώρας, αφού κάθε χρόνο χάνονται εκατοντάδες ζωές και μένουν παράλυτοι, παραπληγικοί ή τετραπληγικοί χιλιάδες άνθρωποι. Το φαινόμενο της ΚΤΕΟ-Αποφυγής είναι γεγονός, άρχισε να αναδεικνύεται έντονα και ξεκάθαρα τα τελευταία 12 χρόνια, από το 2007 όταν η χώρα μας εναρμονίστηκε με την ευρωπαϊκή οδηγία.
Τα Ιδιωτικά ΚΤΕΟ από το 2004 παρείχαν online data στο ΥΜΕ, τα δημόσια ΚΤΕΟ έως το 2014 δεν διέθεταν στο σύνολο τους σχεδόν πλήρη μηχανογραφικό και μηχανολογικό εξοπλισμό με αποτέλεσμα να δημιουργείται δομική αδυναμία παρακολούθησης στο σύστημα εποπτείας ΚΤΕΟ του Υπουργείου Μεταφορών. Από το 2013 το ΥΜΕ έχει στη διάθεση του όλα τα απαραίτητα στοιχεία και εργαλεία εποπτείας αλλά δίχως αποτέλεσμα λόγω εμφανούς αδιαφορίας και αδράνειας ή και αδιαφορίας.
Υπάρχει σχετική νομοθεσία από το 2015 που προβλέπει την ηλεκτρονική διασταύρωση κυκλοφορούντων οχημάτων αλλά λόγω ελλείμματος πολιτικής βούλησης και υπηρεσιακής αδράνειας δεν ενεργοποιήθηκε ποτέ έως σήμερα. Ελπίζουμε η εξαγγελία της νέας πολιτικής ηγεσίας να υλοποιηθεί άμεσα καθώς οι απαραίτητες δοκιμές έγιναν εξ όσων δύναται να γνωρίζουμε και το μόνο που απομένει είναι να εκδοθεί σχετική ΚΥΑ των Υπ. Μεταφορών – Οικονομικών που θα ρυθμίζει την εφαρμογή στον τρόπο επιβολής διοικητικών ποινών στους παραβάτες μέσω taxis.
Σε οικονομικό σκέλος το κόστος εξυπηρέτησης της οδικής ασφάλειας στην Ελλάδα υπολογίζεται στο 9% περίπου ενώ τα χαμένα δημόσια έσοδα από ΚΤΕΟ στα 200 εκ. ευρώ. Σημειώνεται τέλος ότι άπαξ και εφαρμοστεί η ηλεκτρονική διασταύρωση το ελληνικό δημόσιο θα εισπράττει επιπλέον ποσό ίσο περίπου με 70 εκ. ευρώ από παράβολα, τέλη ελέγχου και ΦΠΑ, ενώ σε κάθε περίπτωση θα εξαλειφθεί και το φαινόμενο της έκδοσης και διακίνησης πλαστών δελτίων ΚΤΕΟ.
Σε αμέσως επόμενη φάση αναμένουμε από το ΥΜΕ να ενεργοποιήσει σχετικούς ισχύοντες νόμους για την εποπτεία των ΚΤΕΟ καθώς διαπιστώνεται έλλειμμα συστηματικής παρακολούθησης και ενδείξεις χαλαρότητας στην εφαρμογή της νομοθεσίας και εκεί.
Ουσιαστικά κατά την άποψη μας το πολιτικό στοίχημα της νέας ηγεσίας στο ΥΜΕ, προκειμένου να αλλάξει τα δεδομένα και να θεραπεύσει χρόνια ζητήματα στα ΚΤΕΟ που αποδυναμώνουν και αποδομούν καθημερινά τον θεσμό, κρίνεται στα εξής δύο πολύ απλά και μοναδικά βήματα που θα πρέπει να υλοποιήσει άμεσα:
Έλεγχος ιδιοκτητών οχημάτων έναντι υποχρέωσης ελέγχου ΚΤΕΟ.
Απομακρυσμένος και επιτόπιος έλεγχος στα ΚΤΕΟ ώστε να διασφαλίζεται το ακέραιο της προβλεπόμενης διαδικασίας στα ΚΤΕΟ.»
Τα πρόστιμαΤα πρόστιμα των 150 ευρώ για όσους δεν περνούν από ΚΤΕΟ είναι μια λυπητερή ιστορία καθώς ενώ υπάρχει η σχετική νομοθεσία συνεχώς αναβάλλεται.
Οι παραβάτες θα ενημερώνονται ηλεκτρονικά μέσω (μέσω e-mail) για την επιβολή των προστίμων 150 ευρώ.
Ωστόσο πέραν του προστίμου των 150 ευρώ οι παραβάτες ιδιοκτήτες πέραν του κόστους ελέγχου θα πληρώσουν και επιπλέον χαράτσι από 16 έως 65 ευρώ ανάλογα με το χρόνο καθυστέρησης.
Ειδικότερα για τον πρώτο μήνα καθυστέρησης το επιπλέον πρόστιμο είναι 16 ευρώ, για μέχρι 6 μήνες 33 ευρώ και για πάνω από 6 μήνες 65 ευρώ.
