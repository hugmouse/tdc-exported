
# LSKL: savo žiūrovų akivaizdoje krito visos ekipos, čempionai pamokė lygos naujokus 

Published at: **2019-11-04T23:16:00+00:00**

Author: ****

Original: [basketnews.lt](https://www.basketnews.lt/news-134317-lskl-savo-ziurovu-akivaizdoje-krito-visos-ekipos-cempionai-pamoke-lygos-naujokus.html)

Nuotr.: LCC tarptautinis universitetas
Nuotr. LCC tarptautinis universitetas
Lietuvos studentų krepšinio lygos (LSKL) antrajame ture pralaimėjimus patyrė visos keturios namuose rungtyniavusios komandos. Nuo antrojo turo į LSKL čempionatą įsilieję lygos čempionai Vytauto Didžiojo universiteto (VDU) krepšininkai ir vicečempionai Lietuvos sporto universiteto (LSU) studentai šventė pergales.

        VDU pamokė lygos naujokus
      
VDU svečiuose be didesnio vargo rezultatu 95:69 (17:18, 25:6, 27:21, 26:24) sutriuškino lygos debiutantę – Ramūno Butauto treniruojamą Lietuvos sporto universiteto antrąją (LSU-2) komandą.
VDU komandą į pergalę vedė Aldas Gedeika, pelnęs 19 taškų ir Laurynas Vaištaras, surinkęs 14 taškų (9 atk. kam., 23 naud. balai), Julius Liesis, Bartautas Blažauskas ir Rokas Ruškys pridėjo po 11 taškų.
LSU-2 komandos gretose po 11 taškų pelnė Lukas Taparauskas ir Ignas Dirda, 10 taškų surinko Edvinas Kurinkus.
„LSU-2 gretose rungtyniauja daugiausiai pirmakursiai, o mūsų komandos branduolys nesikeičia jau trečius metus, tad skirtumą tarp komandų išryškina ir rezultatas. Nieko nuostabaus. Mūsų tikslai išlieka tie patys - kovoti dėl LSKL čempionų titulų. Nesinori užleisti niekam šio sosto, tad po truputį kantriai dirbdami ir kovodami bandysime link jo ir keliauti“, – sakė VDU treneris Arūnas Juknevičius.

        LCC ekipa priešinosi vicečempionams
      
Kiek sunkiau pirmenybes pradėjo vicečempionai LSU studentai, treniruojami Edo Nickaus. Jie Klaipėdoje po atkaklios kovos rezultatu 82:73 (22:17, 21:19, 16:19, 23:18) nugalėjo be dviejų diskvalifikuotų žaidėjų rungtyniavusius LCC tarptautinio universiteto (LCC) studentus.
LSU komandą į pergalę vedė po 17 taškų pelnę Rokas Masiulis ir Žygimantas Jocys, 16 taškų pridėjo Gabrielius Čelka, 12 – Laurynas Balkūnas, 11 – Karolis Sapiega. 13 taškų surinko Paulius Piktuižis.
LCC ekipa kur kas geriau kovojo dėl atšokusių kamuolių - 54:30, tačiau juos į pralaimėjimą vedė klaidos – klaipėdiečiai suklydo net 25 kartus, kai tuo tarpu varžovų sąskaitoje - 12 klaidų.
LCC komandą bandė gelbėti 19 taškų pelnęs Ernestas Jaškus ir 15 taškų surinkęs (7/8 dvit., 1/1 baudos metimas, 8 atk. kam., 22 naud. balai) Wamulundi Simwinga.
„Puiki pergalė. Esu patenkintas savo vaikinais, – kalbėjo LSU treneris Edas Nickus. – Šįkart kovėmės be savo lyderių – Šarūno Beniušio, Kristupo Žemaičio, Justo Vazalio ir Modesto Žaunieriūno. Į kovą kilo mūsų jauni ir mažai patyrę žaidėjai, tačiau jie su užduotimis susitvarkė. Smagu, kad vaikinai parodė charakterį, norą ir atkakliai siekė pergalės. LSKL čempionate tokiems jauniems, pirmo antro kurso studentams, tai – puiki patirtis.“  
Šiose rungtynėse LCC komandai negalėjo padėti Nikola Pavičius ir Glebas Kopanstevas, kurie spalio 28 dieną LSKL rungtynėse įsivėlė į muštynes. LSKL šiuos žaidėjus ir du Vilniaus universiteto (VU) žaidėjus Žilviną Kubilių ir Kiprą Urbanavičių vienerioms rungtynėms buvo diskvalifikavusi dėl minėtų muštynių.
Be to, pati LCC ekipa už minėtą incidentą skyrė nuobaudą – mėnesio diskvalifikaciją – savo žaidėjui Pavičiui.
„Dėl vidinės tvarkos ir sportiniais principais paremto universiteto požiūrio mėnesiui suspendavome savo žaidėjo Nikolos Pavičiaus dalyvavimą tiek LSKL, tiek RKL rungtynėse. Mes pasisakome už gražų krepšinį ir toleranciją sporte“, – sakė LCC komandos treneris Marius Tamolis.

        VU laimėjo ir be diskvalifikuotų žaidėjų
      
Vilniaus universiteto (VU) krepšininkai sugebėjo laimėti rungtynes ir be minėtų diskvalifikuotų žaidėjų. Rimanto Kaminsko auklėtiniai svečiuose po geriau sužaistos antrosios rungtynių pusės 106:83 (18:28, 27:23, 35:11, 36:21) palaužė Vilniaus Gedimino technikos universiteto (VGTU) komandą.
Puikias rungtynes sužaidė ir VU komandą į antrąją pergalę vedė Vytautas Saulis. Šįkart jo sąskaitoje – 35 taškai (8/12 dvit., 5/8 trit., 4/4 baudos, 7 atk. kam., 2 perimti kamuoliai, 3 rezultatyvūs perdavimai bei iš viso surinkti 37 naudingumo balai.
 Išskirtines rungtynes sužaidė ir kitas VU studentas Dominykas Bučas. Jis pelnė 22 taškus (5/11 dvit., 4/7 trit.), po krepšiais atkovojo 14 kamuolių, atliko 2 rezultatyvius perdavimus ir surinko 27 naudingumo balus. Rokas Liekis prie VU pergalės pridėjo 15 taškų, Jan Zeman - 11 tšk.
Iš VGTU ekipos išsiskyrė po 18 taškų pelnę Rokas Petkevičius ir Rytis Petrulis, 16 taškų pridėjo Andrius Juknevičius, 14 – Jurgis Šventickas.
„Nukraujavę buvome ne tik mes, bet ir VGTU ekipa kovėsi be kelių savo svarbių žaidėjų, – po dvikovos kalbėjo VU treneris Rimantas Kaminskas. – Pirmąjį kėlinį pradėjome prastai, tačiau vėliau pavyko prisibelsti į žaidėjų širdis ir išprašyti, kad jie pradėtų gintis. Kai susitvarkė gynyba, tada ir viskas stojo į savas vėžes - pavyko geriau varžovus ir užpulti. Džiugu, kad iškovojome pergalę ir jaunimas gavo pasireikšti. Nušovėme du zuikius vienu šūviu.“  

        KTU laimėjo paskutinėmis sekundėmis
      
Bene atkakliausias ir labiausiai šio LSKL turo intriguojantis susitikimas vyko Kaune, kur aikštės šeimininkai Kauno kolegijos (KK) krepšininkai priėmė Kauno technologijos universiteto (KTU) studentus.
Beveik visas rungtynes keliais taškais atsilikinėję KTU krepšininkai paskutinėmis akimirkomis sugebėjo mobilizuotis ir galiausiai šventė pergalę 69:65 (10:18, 20:15, 18:18, 21:14).
KTU komandą į pergalę vedė po 13 taškų surinkę Paulius Steikūnas ir Laurynas Miknevičius (10 atk. kam.), Julius Kigas pridėjo 11 taškų.
KK ekipos gretose išsiskyrė 13 taškų pelnęs Justinas Sakalauskas ir 11 taškų surinkęs Rytis Sasnauskas.
KTU po krepšiais atkovojo 50 kamuolių, o KK atstovai – 35 kamuolius.
„Buvo išties nervingos ir klampios rungtynės. Kauno kolegijos studentai - šaunuoliai, išties metė rimtą iššūkį. Mes iš šios dvikovos turėtume pasisemti patirties. Mūsų pergalę lėmė charakteris ir didžiulis noras laimėti, tad rungtynių pabaigoje ir pavyko išplėšti pergalę. Nors, atvirai pasakius, šįkart pergalės vertos buvo abi ekipos. Šios rungtynės pareikalavo daug nervų“, – po itin įtemptų rungtynių kalbėjo KTU treneris Artūras Sukovas.

        Pirmauja VU ir KTU
      
Priminsime, kad LSKL komandos kaunasi suskirstytos į du divizionus – Vakarų ir Rytų.
Vakarų divizione rungtyniauja keturios Kauno komandos – Vytauto Didžiojo universitetas, Kauno technologijos universitetas, antroji Lietuvos sporto universiteto komanda ir Kauno kolegija bei viena pajūrio ekipa – Klaipėdos universitetas.
Rytų divizione varžosi trys Vilniaus komandos: Vilniaus Gedimino technikos universitetas, Vilniaus universitetas, Vilniaus kolegija ir po vieną Kauno ir Klaipėdos komandą – Lietuvos sporto universitetas ir LCC tarptautinis universitetas.
Kol kas Rytų divizione pirmauja dvi pergales iškovojusi VU ekipa, o Vakarų divizione taip pat dvi pergales savo sąskaitoje turinti KTU. Visos kitos komandos yra iškovojusios po vieną pergalę arba patyrusios abu pralaimėjimus.
