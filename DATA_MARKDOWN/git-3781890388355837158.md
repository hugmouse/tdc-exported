
# เจออีก2ศพคนงานชาวเขมร เหยื่อช้างเขาอ่างฤาไนกระทืบ

Published at: **2019-11-01T08:23:00+00:00**

Author: ****

Original: [เดลินิวส์](https://www.dailynews.co.th/regional/739488)


        พบเพิ่มอีก 2 ศพ เหยื่อโขลงช้างคลั่ง"เขาอ่างฤาไน" ผัวเมียคนงานชาวเขมรถูก"กระทืบ"น่วมทั้งตัว นายอำเภอชี้เกือบหนีพ้น รวมเป็น 3 ศพ
      
เมื่อวันที่ 1 พ.ย. นายฉันท์ แป้นเพชร นายอำเภอท่าตะเกียบ  จ.ฉะเชิงเทรา ได้รับแจ้งว่ามีคนงานชาวกำพูชา ที่เข้ามารับจ้างตัดไม้ยูคาลิบตัส  บ้านเนินกระบก สูญหาย ยังไม่สามารถติดต่อได้  2 คน จากเหตุการณ์ถูกช้างป่าคลั่งไล่กระทืบคนงานเมื่อวันที่ 31 ต.ค. ที่ผ่านมา ก่อน จึงได้นำกำลัง อ.ส.ท่าตะเกียบ สนธิกำลังกับ กองร้อยทหารพรานที่ 1306 เจ้าหน้าที่อนุรักษ์เขตรักษาพันธุ์สัตว์ป่าเขาอ่างฤาไน และตำรวจ แบ่งออกเป็น 2 ชุด ช่วยกันเดินในลักษณะปูพรม ค้นหาในป่ายูคาลิบตัส รอบๆ บริเวณจุดเกิดเหตุ ในรัศมี 200 เมตร    
ในที่สุดเจ้าหน้าที่ได้พบผู้สูญหาย กลายเป็นศพถูกช้างกระทืบตายสยองอยู่ในป่ายูคาลิบตัส ห่างจากที่พบศพคนงานเมื่อวันก่อนประมาณ 200 เมตร โดยผู้ตายทั้งคู่เป็นสามีภรรยา ชาวกำพูชา ชื่อ นายลี ฮาย อายุ 23 ปี และ น.ส.ชาน อาเนต อายุ 19 ปี นอนตายห่างกันประมาณ 50 เมตร สภาพศพถูกช้างกระทืบ แขนขาหัก ร่างกายน่วมไปทั้งตัว จึงได้ประสานงานแพทย์ รพ.ท่าตะเกียบ ไปชันสูตรพลิกศพ ก่อนดำเนินการตามขั้นตอนต่อไป    
นายฉันท์ เปิดเผยว่า จากสภาพพื้นที่ ที่พบศพ คาดว่าสามีภรรยา ได้พากันวิ่งหนีตายออกจากเต็นท์ที่พัก ห่างออกมาไกลประมาณ 200 เมตร ใกล้จะถึงหมู่บ้านซึ่งก็จะปลอดภัยแล้ว แต่ก็ไม่รอด เนื่องจากช้างป่าโขลงนี้มีจำนวนมาก เดินกระจัดกระจายกันอยู่ทั่วบริเวณป่าดังกล่าว ทั้งนี้รวมจำนวนเสียชีวิตเป็น 3 ศพ
 ต่อมา นายระพี ผ่องบุพกิจ ผวจ.ฉะเชิงเทรา ได้เดินทางเข้าไปตรวจสอบบริเวณจุดที่พบศพ และเร่งให้แพทย์ รพ.ท่าตะเกียบ มาชันสูตรพลิกศพ ก่อนนำไปไว้ที่โรงพยาบาล เพื่อรอญาติมารับไปดำเนินการตามระเบียบ พร้อมกันนี้ได้สั่งการให้ นายฉันท์  ดูแล เยียวยาช่วยเหลือครอบครัวของผู้เสียชีวิตอย่างเต็มที่ และให้ทำแผนที่จุดที่ช้างป่าออกมาจากเขตรักษาพันธุ์สัตว์ป่าเขาอ่างฤาไน ใช้เป็นที่หลบเข้าพักหลบซ่อนตัว อย่างละเอียดแจกจ่ายไปยังผู้นำชุมชน กำนัน ผู้ใหญ่บ้าน เข้มงวดห้ามบุคคลเข้าไปตั้งแค้มป์ที่พักในพื้นที่อันตรายอย่างเด็ดขาด เพื่อไม่ให้มีเหตุการณ์เกิดขึ้นมาอีก.ข่าวที่เกี่ยวข้องช้างป่าคลั่งกระทืบหนุ่ม กางเต็นท์ขวางทางเดินดับสยอง
