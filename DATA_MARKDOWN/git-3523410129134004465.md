
# 
        زعفران امسال ۵ میلیون تومان ارزان شد
      

Published at: **2019-11-04T14:23:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638096/%D8%B2%D8%B9%D9%81%D8%B1%D8%A7%D9%86-%D8%A7%D9%85%D8%B3%D8%A7%D9%84-%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D8%B1%D8%B2%D8%A7%D9%86-%D8%B4%D8%AF)

به گزارش بولتن نیوز، حسین شیرزاد رئیس هیئت مدیره و مدیرعامل سازمان مرکزی تعاون روستایی ایران با اشاره به اینکه زعفران اصیل ایرانی، محصولی منحصرفرد با ارزش‌های جهانی بوده که حفظ جایگاه تاریخی و بین‌المللی آن در رأس سیاست‌های وزارت جهاد کشاورزی و سازمان مرکزی تعاون روستایی ایران قرار دارد، اظهار داشت: در سال زراعی گذشته با عنایت به نوسانات ارزی، قیمت هر کیلوگرم زعفران نگین حدود 13 میلیون تومان بوده ولی در سال جاری این رقم به پایین تر از 8 میلیون تومان تنزل یافته که متاسفانه ملاحظه گردیده منشاء این کاهش شدید قیمت در خارج از کشور و با ترفندهای دامپینگی دلالان بین‌المللی بوده است.
شیرزاد در ادامه افزود: با پیگیری به عمل آمده توسط وزارت متبوع و سازمان مرکزی تعاون روستایی و همچنین تلاش‌های مجدانه نمایندگان مردم شهرستانهای تولیدکننده زعفران در مجلس شورای اسلامی، هماهنگی لازم با سازمان برنامه بعمل آمده و با ابلاغ وزیر محترم جهاد کشاورزی در تاریخ 1398/8/8 طرح خرید حمایتی زعفران از کشاورزان کلید خورده است.
این مقام مسئول در ارتباط با چشم انداز مداخله هدفمند وزارت جهاد کشاورزی و سازمان مرکزی تعاون روستایی در بازار زعفران کشور تصریح کرد: بازیابی و تثبیت مرجعیت قیمت زعفران در ایران برای بازارهای بین‌المللی به جای تبعیت از قیمتهای کاذب، تناسب جایگاه تجاری با جایگاه تولید و صادرات زعفران ایران در دنیا و کاهش آثار رقابت مخرب تجار غیرحرفه ای در بازارهای هدف صادراتی از جمله اهداف مهم این طرح حمایتی به حساب می‌آید.
شیرزاد در ادامه با تشریح اقدامات اجرایی انجام شده در روزهای اخیر در چارچوب ابلاغیه وزیر جهادکشاورزی یادآور شد: این سازمان بلافاصله پس از دریافت ابلاغیه، بدوا" با تدوین و تصویب دستورالعمل اجرایی خرید حمایتی زعفران، نسبت به استقرار 18 مرکز خرید در شهرستان های زعفران خیز استان‌های خراسان رضوی و جنوبی اقدام نموده که خوشبختانه طی یکی دو روز اخیر، با تنها خرید حمایتی 2 تن زعفران، شاهد تعدیل قیمت این محصول در بازار و نزدیک شدن به قیمت‌های حمایتی بوده‌ایم.
وی همچنین در خصوص تأمین مالی و نحوه اجرای عملیات طرح خاطرنشان کرد: به استناد بند 10 ابلاغیه وزیر و مفاد دستورالعمل تنظیمی، ضمن تشکیل کارگروه های استانی در قطب‌های تولید زعفران با مسئولیت رئیس سازمان جهاد کشاورزی استان، دبیری تعاون روستایی و عضویت نمایندگان سازمان‌های صنعت، معدن و تجارت و نظام صنفی کشاورزی، نسبت به انتخاب مباشر خرید از بین اتحادیه‌ها و تعاونی‌های روستایی و کشاورزی و انجام اقدامات نظارتی و اجرایی مبادرت خواهد شد. ضمن آنکه بر اساس تأکید وزیر محترم، اولویت خرید زعفران از کشاورزان با بخش خصوصی بوده و نقش کارگروه خرید حمایتی، تعیین قیمت‌های منصفانه و رصد قیمت‌ها به منظور ایجاد تعادل و پر کردن خلأهای ناشی از نوسانات بازاری خواهد بود.
مدیرعامل سازمان مرکزی تعاون روستایی ایران با تشریح کامل شیوه خرید حمایتی شامل؛ حمل و نقل، انبارداری و بیمه گری محصول خریداری شده اعلام داشت: همانند سال گذشته و به تأسی از شیوه موفق استفاده از ابزار بورس در خرید و فروش زعفران، مطابق دستورالعمل مربوطه، کشاورزان زعفران کار با اخذ معرفینامه از مدیریت جهاد کشاورزی شهرستان مربوط و تعیین میزان محصول قابل تحویل، به یکی از انبارهای بورس کالای ایران، تأیید شده ازجانب کارگروه مراجعه نموده و پس از انجام آزمایش کیفی محصول و تایید انطباق آن با استاندارد ابلاغی قبض انبار به نام کشاورز صادر خواهد شد.
بنابراین گزارش بر اساس تصمیم کمیته فنی نرخ گذاری زعفران، برای خریدهای حمایتی هر کیلو گرم زعفران نگین، معادل 10 میلیون و پانصدهزار تومان، شبه نگین به قیمت 9 میلیون و پانصدهزار تومان، زعفران رشته‌ای درجه یک 9 میلیون و رشته‌ای درجه دو معادل 8 میلیون و دویست هزار تومان تعیین شده و زمان اجرای طرح از 1398/8/8 لغایت 1398/9/30 خواهد بود. انتظار می رود با توجه به شرایط مناسب سال جاری نظیر حمایت‌های آموزشی - ترویجی وزارت جهاد کشاورزی همراه با بارش های مطلوب سال زراعی، تولید محصول زعفران امسال به حدود 500 تن بالغ گردد.
انتهای پیام/
