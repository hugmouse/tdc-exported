
# Βιολέτα Ικαρη : «Το καλό, αργά η γρήγορα, αναγνωρίζεται και δικαιώνεται»

Published at: **2019-11-01T12:35:54+00:00**

Author: **Νάστος Γιώργος**

Original: [Το Βήμα Online](https://www.tovima.gr/2019/11/01/culture/violeta-ikari-to-kalo-arga-i-grigora-anagnorizetai-kai-dikaionetai/)

Συστήθηκε στο κοινό με μια μεγάλη επιτυχία η Βιολέτα Ικαρη, με το τραγούδι «Ελα και Ράγισε τον Κόσμο μου», και ο ομώνυμος δίσκος της που κυκλοφόρησε το 2018 αποτέλεσε μία από τις πιο ευχάριστες εκπλήξεις εκείνης της χρονιάς. Φωνή με αμεσότητα και λαϊκό χρώμα και ερμηνεύτρια αξιώσεων, η Ικαρη θα βρίσκεται τη φετινή σεζόν στο πλευρό του Βασίλη Παπακωνσταντίνου, τα βράδια του Σαββάτου, στο Anodos Live Stage, αρχής γενομένης από τις 2 Νοεμβρίου.
Αναπάντεχος και ιντριγκαδόρικος ο συνδυασμός σας με τον Βασίλη Παπακωνσταντίνου. Πως προέκυψε; «Με τον Βασίλη γνωριστήκαμε πριν από τέσσερα χρόνια, όταν ήρθε σε ένα live στο οποίο συμμετείχα και μου έδωσε συγχαρητήρια. Το αστείο είναι ότι εγώ τον ακολουθούσα πάντα στις συναυλίες του αλλά ντρεπόμουν να τον πλησιάσω. Μετά από αυτό μου γεννήθηκε η ιδέα να φτιάξω ένα τραγούδι και να του προτείνω να το πούμε μαζί στον δίσκο μου. Παρέα με τη Σμαρώ Παπαδοπούλου και το Βαγγέλη Καραπέτρο ετοιμάσαμε το τραγούδι “Απέραντη ερημιά” και, προς μεγάλη μας έκπληξη, ο Βασίλης δέχτηκε με χαρά να έρθει στο studio για την ηχογράφηση. Το τραγούδι μας – όπως και ο δίσκος μου – άργησε να κυκλοφορήσει αλλά η επικοινωνία μου με το Βασίλη δεν σταμάτησε, αφού με φώναξε στο στούντιο για να ηχογραφήσω το τραγούδι “Αμαρτωλό” σε μουσική δική του και στίχους της Γαλάτειας Καζαντζάκη, που υπάρχει στον δίσκο του ο οποίος κυκλοφόρησε πρόσφατα με τίτλο “Μπλέξαμε”. Αυτές οι περιστάσεις βοήθησαν στο να γνωριστούμε καλύτερα με το Βασίλη, αλλά και στο να έρθει αυτή η πρόταση για συνεργασία μαζί του που για μένα ήταν όνειρο ζωής».

        Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του
      
Πείτε μας λίγα λόγια για το πρόγραμμα. Τι θα ακούσουμε στο Anodos Live Stage; «Στην Άνοδο θα ακούσετε τραγούδια του Βασίλη μας, από όλη τη διαδρομή του μέχρι και σήμερα, τραγούδια από την πρώτη μου δισκογραφική δουλειά “Έλα και ράγισε τον κόσμο μου”, αλλά και διασκευές-έκπληξη. Μαζί μας τραγουδούν οι εκπληκτικοί καλλιτέχνες Απόστολος Μόσιος και Μαίρη Μπρόζη». 
Περάσατε ποτέ τη φάση «Βασίλη ζούμε για να σε ακούμε»; «Νομίζω ότι δεν έφυγα ποτέ από αυτή τη φάση! Ο Βασίλης είναι ήρωας των εφηβικών μου χρόνων αλλά ποτέ δε σταμάτησα να τον ακούω με δέος. Η φωνή του ήταν πάντα τόσο πολύ μέρος της καθημερινότητάς μου που νιώθω λες και είναι κάποιος συγγενής μου. Τον θαυμάζω απεριόριστα». 
Η επιτυχία σας ήταν ξαφνική και σας έφερε στη σκηνή δίπλα σε ονόματα-μύθους του ελληνικού τραγουδιού. Ποιες στιγμές που ζήσατε τα τελευταία χρόνια θα ξεχωρίζατε; «Το πρώτο μεγάλο βήμα μου το έδωσε ο Διονύσης Σαββόπουλος τον Ιούλιο του 2017 στην παράσταση που δόθηκε στο Καλλιμάρμαρο, με τίτλο “Ζη το ελληνικό τραγούδι”, όπου συμμετείχα με τα τραγούδια “Με γέλασαν μια χαραυγή” και “Τρελή κι αδέσποτη”. Μέτα ήρθε η συνεργασία με τον Γιώργο Νταλάρα που μου έφερε πολύ σημαντικές  εμφανίσεις σε Αθήνα, επαρχία και εξωτερικό με ξεχωριστή στιγμή – για συναισθηματικούς λόγους – την πρώτη συναυλία, στην πλατεία της Νέας Σμύρνης, τον Απρίλιο του 2018, σε συνεργασία με τον Λαυρέντη Μαχαιρίτσα. Φυσικά δε θα ξεχάσω τη στιγμή που βρέθηκα επί σκηνής δίπλα στην Ελένη Βιτάλη τον περασμένο Δεκέμβριο».
Ακούγοντας κανείς τον πολύ ωραίο δίσκο σας διακρίνει επιρροές από τη λαϊκή σκηνή της Θεσσαλονίκης – ειδικά τον Νίκο Παπάζογλου. Υπήρξε όντως πρότυπό σας; «Η αλήθεια είναι ότι η λαϊκή σκηνή της Θεσσαλονίκης μού ταίριαξε στη φωνή και ίσως να επηρέασε την εξέλιξή μου. Αγάπησα πολύ τη φωνή του Παπάζογλου, όπως και τα τραγούδια του, και με τιμά το γεγονός ότι εντοπίζετε σε μένα κάτι κοινό με εκείνον. Μπορεί να τον θυμίζω σε σημεία, με τον τρόπο που οποιοδήποτε πρόσωπο μπορεί να θυμίζει κάποιο άλλο, αλλά ο Παπάζογλου ήταν μοναδικός». 

         
      
Γιατί γίνατε τραγουδίστρια; «Διάλεξα να γίνω τραγουδίστρια σαν να μην υπήρχε επιλογή να κάνω κάτι άλλο. Το τραγούδι με ισορροπεί γιατί με βοηθάει να εκφράζομαι, με παρηγορεί και με γιατρεύει».
Τι θεωρείτε ότι καθιστά μια ερμηνεία σημαντική: οι δυνατότητες της φωνής ή το συναίσθημα; «Και τα δύο! Χωρίς τεχνική δεν μπορεί να είσαι ούτε στον τόνο, ούτε στο δρόμο, ούτε στο μέτρο ενός τραγουδιού και χωρίς συναίσθημα δεν υπάρχει ο τόπος που εξελίσσεται η ιστορία του στίχου, όσες εικόνες κι αν μας δώσει ο στιχουργός».
Ποια βιώματά σας έχουν αποδειχθεί πιο χρήσιμα για την τέχνη σας; «Τα όπλα μου στην τέχνη είναι οι απώλειές μου».
Ποια είναι σήμερα τα ινδάλματά σας; «Όλοι αυτοί με τους οποίους συνεργάζομαι αποτελούν ινδάλματα για μένα. Σε αυτόν τον δρόμο που διάλεξα θα είμαι για πάντα μαθήτρια, οπότε επιδιώκω οι συνεργάτες μου να είναι ιδανικά πρότυπα, από τους δημιουργούς μέχρι τους μουσικούς και τους τραγουδιστές».
Ποια είναι τα μεγαλύτερα εμπόδια που συναντά κανείς στην Ελλάδα σήμερα όταν θέλει να ασχοληθεί με τη μουσική; Ποια συμβουλή θα δίνατε σε ένα παιδί που θέλει να κάνει καριέρα στο τραγούδι; «Τα μεγαλύτερα εμπόδια συνήθως τα βάζουν οι καλλιτέχνες στον εαυτό τους για χάρη της προβολής και εξαιτίας της ανυπομονησίας. Για μένα το πρώτο ζήτημα ενός καλλιτέχνη δεν θα έπρεπε να είναι η καριέρα, με την έννοια της ανόδου. Η καριέρα έρχεται μετά από πολλή εργασία και αφοσίωση στην τέχνη. Αν κάτι σε καθιερώνει, αυτό είναι το καλό τραγούδι και η προσωπική εργασία για την εξέλιξη  φωνής και της ψυχής, εφόσον η ψυχή καθρεφτίζεται στη φωνή. Το καλό, αργά η γρήγορα, αναγνωρίζεται και δικαιώνεται».
Βασίλης Παπακωνσταντίνου
Βιολέτα Ίκαρη
«Βράδυ Σαββάτου»
ANODOS
Live stage
(Πειραιώς 183)
Κάθε Σάββατο από τις 2 Νοεμβρίου και για 10 μόνο παραστάσεις
Ώρα έναρξης 23:00
Πού
ANODOS live stage – Πειραιώς 183, Αθήνα
Τηλ κρατήσεων 210 34 68 100
Ηλεκτρονικές κρατήσεις www.anodoslivestage.gr

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
