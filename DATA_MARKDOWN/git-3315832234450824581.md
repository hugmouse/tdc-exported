
# Rezultatul concursului pentru funcția de procuror general va fi reevaluat; Olesea Stamate: Totuși, nu vă pot promite nimic

Published at: **2019-11-01T12:41:41+00:00**

Author: **Jurnal.md**

Original: [Jurnal.md](http://jurnal.md/ro/news/48fcadff83449819/rezultatul-concursului-pentru-functia-de-procuror-general-va-fi-reevaluat-olesea-stamate-totusi-nu-va-pot-promite-nimic.html?utm_source=RSS&utm_medium=RSS&utm_campaign=RSS)


        Rezultatele preliminare anunțate de comisia pentru preselecția candidatului pentru funcția de procuror general vor fi reevaluate, anunță ministrul Justiției, Olesea Stamate. Se întâmplă după criticile și nemulțumirile apărute în spațiul public referitor la lista de candidați aleși.
      
Șefa de la Justiție afirmă că înțelege și acceptă nemulțumirile din societate, dar adaugă că în această listă nu se regăsesc „oameni clar afiliați regimului oligarhic”. „Nu avem un Igor Popa, nu avem un Harunjen printre candidații care la moment sunt în lista scurtă”, a spus Stamate.
Ea a adăugat că lucrările comisiei nu sunt terminate și lista scurtă nu a fost remisă către Consiliul Superior al Procurorilor.
„Comisia de selectare, compusă nu din politicieni, ci din oameni imparțiali, au evaluat prestația candidaților și viziunile acestora. Din câte am observat, obiecții la acest proces nu au fost. Sunt nemulțumiri față de rezultatul acestor evaluări. Merităm un Procuror General integru, profesionist, asupra căruia nu planează absolut nici o suspiciune. Lucrările comisiei nu sunt terminate și lista scurtă nu a fost remisă către Consiliul Superior al Procurorilor. După ce au fost cunoscuți candidații din lista scurtă, au continuat să apară informații de care membrii comisiei nu dispuneau la momentul evaluărilor. Se impune o reevaluare, despre rezultatele căreia, totuși, nu vă pot promite nimic. Pentru că în cadrul comisiei nu sunt oameni care execută indicații, ci am invitat oameni care decid în baza faptelor, opiniile cărora o să fie respectate pe deplin”, a adăugat Olesea Stamate.
Amintim că Oleg Crâșmaru, Vladislav Gribincea, Veaceslav Soltan și Alexandr Stoianoglo sunt candidații la funcția de procuror general aleși de comisie.
Membrii Comisiei pentru preselecția candidaților la funcția de Procuror General sunt: Olesea Stamate, ministrul justiției; Raisa Botezatu, fost judecător; James Hamilton, expert internațional în domeniul procuraturii; Sergiu Băieșu, doctor în Drept, profesor universitar, Universitatea de Stat din Moldova; Igor Boțan, director executiv al Asociației Obștești „Asociația pentru Democrație Participativă", reprezentant al societății civile; Petru Bobu, fost procuror, avocat.
