
# تحرکات مشکوک گروه‌های مسلح در بغداد

Published at: **2019-11-03T15:38:00+00:00**

Author: ****

Original: [جامعه خبری تحلیلی الف](https://www.alef.ir/news/3980812128.html)

مانع تراشی گروه‌های مسلح دربرابر فعالیت کارکنان دولت و بستن راه‌ها و پل‌ها و تعطیلی نیروگاه برق بغداد، تاکید صالح و مالکی بر ضرورت گرفتن فرصت از دشمنان و مهار فتنه و افشای نقش بعثی‌ها و صرخی‌ها در به خشونت کشاندن تظاهرات عراق از جمله خبرهای عراق است.
 به گزارش تسنیم به نقل از شبکه الفرات، برهم صالح رئیس جمهوری عراق و نوری المالکی رئیس ائتلاف دولت قانون در دیدار با یکدیگر به بررسی آخرین اوضاع سیاسی و امنیتی این کشور پرداختند. صالح و مالکی در این دیدار همچنین تدابیری را که می‌تواند به تحقق خواسته‌های تظاهرات کنندگان کمک کند، بررسی کردند. 
بر اساس بیانیه دفتر مالکی، دو طرف همچنین بر ضرورت حفظ مسالمت آمیز بودن تظاهرات و خلل وارد نشدن به امنیت و نهادهای دولتی و مدارس و دانشگاه‌ها و شرکت‌های نفتی و بنادر و تسریع در اجرای بسته اصلاحاتی که دولت اعلام کرد و اعتماد نمایندگان ملت در پارلمان را به دست آورد، تاکید کردند.
این بیانیه آورده است دو طرف همچنین تمام طرف‌ها و گروه‌های سیاسی و مردمی را به حمایت از این برنامه اصلاحاتی دعوت کرده و  تاکید کردند همه باید هوشیاری خود را حفظ کرده و فرصت را از دشمنان گرفته و فتنه را مهار کنند.

        افشای نقش بعثی‌ها و صرخی‌ها در به خشونت کشاندن تظاهرات عراق
      
جاسم  البیاتی وزیر اسبق عراقی گفت تظاهرات حقی است که قانون اساسی برای بیان نیازها و خواسته‌های شهروندان تضمین کرده است.   البیاتی به العهد نیوز گفت تظاهرات حق مشروع همه شهروندان است، ولی در این زمان به یک پیچ خطرناک تبدیل شده و آن تشدید فشارها بر اقتصاد عراق در جنوب از طریق بستن بنادر و چاه‌های نفتی یا عدم حضور کارکنان در ادارات خود است که معنایش فروپاشی اقتصاد عراق در صورت ادامه این شیوه است.
وی افزود تظاهرات از حالت طبیعی خود خارج شده و همه باید طبقه فقیر موجود در  عراق را در نظر بگیرند و اگر این وضعیت ادامه یابد، مواد ضروری برای زندگی انسان به تدریج کاهش می‌یابد و بیشترین ضرر را فقیران متحمل خواهند شد.
البیاتی اظهار داشت سخنان مرجعیت  عالی نقشه راه و هر شکلی از اشکال تغییر را مشخص کرد، ساختار یا نظام اگر قرار است متحول شود باید از طریق همه پرسی بر اساس رهنمودهای مرجعیت صورت گیرد. وی افزود انحلال کابینه به این شکل، معنایش وارد شدن عراق در وضعیت خطرناک است.
این وزیر اسبق دولت عراق تصریح کرد نمی‌توان وجود بعثی‌ها و صرخی‌ها(طیف انحرافی به سرکردگی الصرخی که مورد حمایت گسترده انگلیس و دستگاه‌های اطلاعاتی دشمنان عراق است) و پایگاه‌های ارتباط اجتماعی و همچنین نقش سعودی و دیگران در تحریک گروه‌های وابسته به خود را انکار کرد. وی افزود برخی به دنبال وارد کردن کشور در بحران واقعی و فروپاشی دولت و کشور عراق هستند.

         هشدارها درباره بروز خلاء سیاسی در صورت برکناری عبدالمهدی
      
یک تحلیلگر سیاسی درباره بروز خلاء سیاسی در صورت برکناری عادل عبدالمهدی از نخست وزیری و عدم انتخاب شخصیت جایگزین وی هشدار داد
 حافظ آل بشاره امروز یکشنبه با بیان این مطلب افزود آمریکا نظامیانش را در عراق مستقر خواهد کرد، همان کاری که در سال 2003 انجام داد و در انتخاب نخست وزیر جدید دخالت خواهد کرد.  
بشاره تصریح کرد عادل عبدالمهدی پس از توافقات دشوار و درگیری و کشمکش میان گروه‌های سیاسی به مقام صدارت رسید و در صورت استعفای عبدالمهدی، انتخاب شخصیت جایگزین وی بسیار دشوار خواهد بود و ممکن است منجر به بروز خلاء سیاسی شود. 
وی افزود استعفای عبدالمهدی و بروز خلاء سیاسی سبب می‌شود که فتنه افکنان که بر موج تظاهرات سوار می‌شوند، از آن سوء‌استفاده کنند، بنابراین، تصمیم برکناری یا استعفای عبدالمهدی، هوشمندانه و حکیمانه نیست. 
آل بشاره درباره دخالت آمریکا برای تعیین شخصیت جدید به عنوان نخست وزیر در صورت ورود کشور به خلاء سیاسی پس از استعفای عبدالمهدی هشدار داد و گفت گروه‌های سیاسی قطعا بار دیگر درباره انتخاب شخصیت جایگزین عبدالمهدی با هم اختلاف پیدا خواهند کرد. 
وی تاکید کرد خلاء سیاسی به نفع آمریکاست و سبب افزایش حضور نظامی این کشور در عراق می‌شود که در حال حاضر هم نظامیانی دارد، ولی آنها حضور نظامی خود را در بغداد و استان‌های دیگر گسترش خواهند داد که خطراتش کمتر از حضورشان در کشور در سال 2003 نخواهد بود.
این کارشناس خاطر نشان کرد یک توطئه بین المللی علیه عراق در حال طراحی است به ویژه با توجه به اینکه شاهد موج سواری برخی گروه‌های شناخته شده و خرابکار بر تظاهرات هستیم، که در این زمینه نیروهای امنیتی جاسوسانی وابسته به برخی کشورهای منطقه را دستگیر کرده‌اند که این افراد در راستای متشنج کردن  اوضاع و ایجاد مشکلات امنیتی و سوق دادن تظاهرات کنندگان به سمت حمله به مقرها و اموال دولتی تلاش می‌کردند.

        اقدام مشکوک افراد ناشناس در بیرون کردن کارکنان نیروگاه برق در شرق بغداد
      
الفرات گزارش داد گروه‌هایی امروز کارکنان نیروگاه برق الفارابی در منطقه البلدیات در شرق پایتخت را از این مکان به زور اخراج کردند.
این رسانه پیشتر هم گزارش داده بود که برخی مناطق پایتخت شاهد بسته شدن راه‌ها و مدارس همزمان با اعلام نافرمانی مدنی از سوی تظاهرات کنندگان بوده است.

        عقب نشینی گروه‌های مسلح و بازگشایی راه‌ها در بغداد
      
الفرات گزارش داد گروه‌های مسلحی که راه‌ها را در برخی مناطق بغداد بسته بودند، عقب نشینی کرده و راه ها بازگشایی شد.
این گروه‌ها از صبح امروز مانع رسیدن کارکنان به ادارات و محل کار خود شده بودند.
این رسانه گزارش داده بود شهرک الصدر بغداد و مناطق دیگر پایتخت شاهد اعتصاب اجباری است که گروه‌های مسلح آن را اجرا می‌کنند، این گروه‌ها در راستای اجرای اعتصاب، مانع رفتن کارکنان به ادارات شده و راه‌های اصلی را در پایتخت بسته‌ بودند.
