
# Μυτιλήνη: Σε εξέλιξη επιχείρηση μετακίνησης περισσοτέρων από 1000 μεταναστών, αιτούντων άσυλο, στην Αττική – Που και με τι κριτήρια θα μετεγκατασταθούν?…

Published at: **2019-11-02T09:00:50+00:00**

Author: ****

Original: [europost.gr](https://europost.gr/mytilini-se-exelixi-epicheirisi-metakinisis-perissoteron-apo-1000-metanaston-aitoynton-asylo-stin-attiki-poy-kai-me-ti-kritiria-tha-metegkatastathoyn/)

Σε εξέλιξη είναι η επιχείρηση μετακίνησης 815 αιτούντων άσυλο από τη Λέσβο, με δυο αρματαγωγά πλοία του Πολεμικού Ναυτικού.
Μέχρι τις 7 το απόγευμα πιστοποιήθηκαν 615 άτομα, όλα μέλη κατηγοριών ευάλωτων οικογενειών, οι οποίοι μεταφέρονται σταδιακά στο λιμάνι της Μυτιλήνης όπου έχει δέσει το ένα από τα δυο αρματαγωγά, ενώ το δεύτερο είναι σε αναμονή έξω από το λιμάνι.
Η διαδικασία της μετακίνησης από τη Μόρια ξεκίνησε περίπου στις 5 το απόγευμα, ενώ -ας σημειωθεί- ότι ο έλεγχος όσων επιβιβάζονται στο αρματαγωγό είναι εξονυχιστικός.
Μετά την αναχώρηση του πρώτου αρματαγωγού με 400 επιβαίνοντες, που αναμένεται να γίνει αργά απόψε, Παρασκευή το βράδυ, με κατεύθυνση την Ελευσίνα, θα ακολουθήσει η επιβίβαση των υπολοίπων 215 που έχουν πιστοποιηθεί και οι οποίοι θα παραμένουν μέσα στο δεύτερο αρματαγωγό.
Το πρωί θα ξεκινήσει η πιστοποίηση και των υπολοίπων 200 που μπορούν να μετακινηθούν και οι οποίοι θα μετακινηθούν στο λιμάνι, με στόχο το δεύτερο αρματαγωγό να αποπλεύσει από την Μυτιλήνη αύριο, Σάββατο, το μεσημέρι.
Να σημειωθεί ότι έχει προγραμματιστεί η μετακίνηση άλλων 60 αιτούντων άσυλο, την ερχόμενη Κυριακή και 100 την Τετάρτη, με το πλοίο της γραμμής και κατεύθυνση το λιμάνι του Πειραιά.
Στο σύνολό τους, οι μεταφερόμενοι θα τοποθετηθούν σε ξενοδοχεία σε διάφορα μέρη της Αττικής, αλλά και εκτός Αττικής.
Δεν θα ξεπερνούν το 1% του πληθυσμού του κάθε νομού
Περισσότεροι από 1.000 αιτούντες άσυλο θα μεταφερθούν τις επόμενες τρεις ημέρες από τα νησιά του βορειοανατολικού Αιγαίου σε λιμάνια της Αττικής και στη συνέχεια σε ξενοδοχεία σε όλη την Ελλάδα.
Σύμφωνα με πληροφορίες του ΑΠΕ-ΜΠΕ, αύριο αναμένεται να φτάσουν στο λιμάνι της Ελευσίνας δύο πλοία, με περίπου 800 άτομα από τη Λέσβο. Την Κυριακή το πρωί, 100 άτομα θα μεταφερθούν από τη Σάμο στο λιμάνι του Πειραιά, ενώ στο ίδιο λιμάνι θα αφιχθούν, τη Δευτέρα το πρωί, περίπου 130 αιτούντες άσυλο, από Χίο, Κω και Λέρο.
Σύμφωνα με τον σχετικό σχεδιασμό, όλοι οι αιτούντες άσυλο, για τους οποίους έχει αρθεί ο γεωγραφικός περιορισμός, θα μεταφερθούν σε ξενοδοχεία σε όλη την Ελλάδα.
Σημειώνεται ότι στις 25 Οκτωβρίου ολοκληρώθηκε η πρόσκληση ενδιαφέροντος του Διεθνούς Οργανισμού Μετανάστευσης για μίσθωση ξενοδοχείων σε όλη την Ελλάδα, από την οποία, σύμφωνα με πηγές του υπουργείου Προστασίας του Πολίτη, προέκυψαν περίπου 2.000 θέσεις, που σε αυτή τη φάση αξιολογούνται από τα συναρμόδια υπουργεία. ‘Αλλες 5.000 θέσεις σε ξενοδοχεία λειτουργούν ήδη, ωστόσο στην πλειονότητά τους έχουν καλυφθεί. Ο διεθνής οργανισμός προχώρησε και σε νέο διαγωνισμό για μίσθωση ξενοδοχείων που θα ολοκληρωθεί στις 11 Νοεμβρίου και δεν αποκλείεται να υπάρξουν και επόμενες προσκλήσεις με στόχο να βρεθούν ακόμα περισσότερες θέσεις.
Οι ίδιες πηγές του υπουργείου Προστασίας του Πολίτη αναφέρουν στο ΑΠΕ-ΜΠΕ ότι στόχος της αξιολόγησης των ξενοδοχείων που γίνεται, είναι να υπάρξει ίση κατανομή των αιτούντων άσυλο σε όλη τη χώρα. Τα συναρμόδια υπουργεία έχουν αποφασίσει ο αριθμός των αιτούντων άσυλο σε όλους τους νομούς της ηπειρωτικής Ελλάδας να μην είναι μεγαλύτερος από το 1% του πληθυσμού του νομού, όπως αυτός προκύπτει από την απογραφή του 2011.
