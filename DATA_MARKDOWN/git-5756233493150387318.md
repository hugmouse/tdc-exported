
# امام جمعه قم: مرکز فتنه عراق سفارت آمریکا است/ تنها راه برون‎رفت عراق از فتنه، تجربه ایران است

Published at: **2019-11-01T13:21:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619211/%D8%A7%D9%85%D8%A7%D9%85-%D8%AC%D9%85%D8%B9%D9%87-%D9%82%D9%85-%D9%85%D8%B1%DA%A9%D8%B2-%D9%81%D8%AA%D9%86%D9%87-%D8%B9%D8%B1%D8%A7%D9%82-%D8%B3%D9%81%D8%A7%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA-%D8%AA%D9%86%D9%87%D8%A7-%D8%B1%D8%A7%D9%87-%D8%A8%D8%B1%D9%88%D9%86%E2%80%8E%D8%B1%D9%81%D8%AA-%D8%B9%D8%B1%D8%A7%D9%82-%D8%A7%D8%B2-%D9%81%D8%AA%D9%86%D9%87-%D8%AA%D8%AC%D8%B1%D8%A8%D9%87-%D8%A7%DB%8C%D8%B1%D8%A7%D9%86-%D8%A7%D8%B3%D8%AA)


        امام جمعه قم با بیان اینکه ملت عراق بداند سفارت آمریکا در بغداد مرکز فتنه است گفت: در حال حاضر تنها راه برون رفت از فتننه آمریکایی در عراق بهره مندی از تجربه موفق ایران اسلامی است.
      

        آفتاب‌‌نیوز :
      
آیت الله سیدمحمد سعیدی در خطبه‌های این هفته نماز جمعه قم که در مصلای قدس برگزار شد با اشاره به روز فرهنگ عمومی بیان کرد: امام خمینی می‌فرمایند راه صلاح یک مملکت اصلاح فرهنگ آن مملکت است؛ اصلاح باید از فرهنگ شروع شود.
وی با اشاره به اینکه تحکیم هویت دینی و ملی یکی از وظایف و رسالت‌های شورای فرهنگ عمومی است، گفت: باید در اعتلا و معرفی فرهنگ و ارزش‌های دینی همه تلاش داشته باشند.
امام جمعه قم با اشاره به اینکه شهر قم حرم اهل بیت(ع) و عش آل محمد(ص) است، افزود: باید همه دستگاه‌ها و خود مردم قم نسبت به حفظ هویت فرهنگی و مبارزه با تهاجم فرهنگی بیگانگان اهتمام داشته باشند.
وی با بیان اینکه رهبری فرمودند انگیزه‌هایی وجود دارد که فضای انقلابی قم را تغییر دهند یادآور شد: ایشان خطاب به بزرگان و جوانان قم فرمودند که نباید بگذارید که دست‌های خائن قم را از مرکزیت و کانون انقلاب خارج کنند.
سعیدی افزود: برای تحقق مطالبات مقام معظم رهبری همه باید تلاش کنند؛ خانواده‌ها و آموزش و پرورش در این زمینه مسؤولیت مهمی بر عهده دارند.
وی با انتقاد از برخی تابلوهایی که در مسیرهای ورودی قم نصب شده است، بیان کرد: نباید برای درآمد بیشتر هویت معنوی و دینی شهر قم زیرسوال برود.
امام جمعه قم با تسلیت سالروز شهادت امام حسن عسکری(ع) و تبریک آغاز دوران امامت حضرت ولیعصر(عج) گفت: از مردم عزیز به خاطر دو ماه عزاداری برای خاندان عصمت و طهارت تقدیر می‌کنم؛ این عزاداری‌ها رمز حفظ ارزش‌های دینی و تقویت اتحاد و همبستگی است.
وی افزود: در ایام اربعین هیچ کس از خدمت به زائران دریغ نمی کرد و اینها از برکت امام حسین(ع) و از پیام‌های محرم و صفر است و باید این رویه‌ها در طول سال به اشکال مختلف ادامه داشته باشد.
سعیدی به فرارسیدن 13 آبان روز ملی مبارزه با استکبار جهانی اشاره کرد و گفت: همه حوادث مهم این روز به شرارت آمریکا ختم می‌شود؛ تبعید حضرت امام در سال 43، کشتار دانش آموزان در سال 1357 و تسخیر لانه جاسوسی در سال 1358 از جمله وقایع مهم این روز است.
وی تصریح کرد: امروز ملت ایران در جریان فتنه آمریکایی و اسرائیلی در عراق و لبنان، مشاهده می‌کند که منشأ اصلی ناامنی، عقب ماندگی، اختلاف و غارت اموال سفارت آمریکاست. اگر در ابتدای انقلاب دانشجویان پیرو خط امام سفارت آمریکا را تسخیر نمی‌کردند و جنایات را افشا نکرده بودند و اگر امام این حرکت را تایید نمی‌کردند انقلاب دوم با محوریت مبارزه با آمریکا شکل نمی‌گرفت و معلوم نبود که ما بتوانیم امروز وارده دهه پنجم انقلاب اسلامی شویم.
امام جمعه قم ادامه داد: در حال حاضر تنها راه برون رفت از فتننه آمریکایی در عراق بهره مندی از تجربه موفق ایران اسلامی است؛ ملت عراق بداند سفارت آمریکا در بغداد مرکز فتنه است.
وی یادآور شد: 13 آبان نمادی برای مقابله با شیطان بزرگ، پایان دادن به سلطه آمریکا و حرکت در مسیر استقلال و آزادی است و موفقیت‌های نظام اسلامی به این دلیل است که با آمریکا قطع ارتباط کردیم.
سعیدی با اشاره به اینکه حرکت راهپیمایی 13 آبان باید در طراز ملت ایران برگزار شود، خاطرنشان کرد: ایران اسلامی با همه سختی‌ها و محدودیت‌ها در برابر تهدیدهای آمریکا ایستادگی کردند و باید همه مردم و مسؤولان در این مراسم شرکت کرده و شعار مرگ بر آمریکا سر دهند.
وی گفت: جبهه کفر، نفاق و استکبار همیشه به دنبال مذاکره و سازش بوده و می‌خواهند ما از اعتقادات خود دست بکشیم؛ برخی که خود را که عاقل می‌دانند سازش با آمریکا را عین مصلحت قلمداد می‌کنند در حالی که عهد شکنی‌های فراوان آمریکا را شاهد بوده‌ایم.
امام جمعه قم با اشاره به اینکه با کسانی که با سلطه و تکبر با ملت ایران روبه رو شوند از در سازش وارد نمی‌شویم، یادآور شد: آنها مذاکره را راهی برای تداوم سلطه گری قرار می‌دهند ولی ملت ایران دست شیطنت آمیز آمریکا را خوانده و هیچ گاه دچار اشتباه محاسباتی نشده است.
وی گفت: مسؤولان بدانند هر مسیری که به آمریکا ختم شود بن بست بوده و جز عقب ماندگی، مکر و حیله به دنبال نخواهد داشت و تنها راه برون رفت از مشکلات رونق تولید، تمرکز بر رفع مشکلات معیشتی، اجرایی کردن اقتصاد مقاومتی و تقویت اقتصاد دانش بنیان است.
سعیدی یادآور شد: چرا برخی فکر می‌کنند که کل جهان یعنی آمریکا؟ ما جز با آمریکا و رژیم صهیونیستی می‌توانیم با کل دنیا رابطه برقرار کنیم.
