
# Рекордно поскъпване на свинското месо

Published at: **2019-11-07T10:29:47+00:00**

Author: ****

Original: [Стандарт Новини](https://standartnews.com/balgariya-obshtestvo/rekordno-poskpvane-na-svinskoto-meso-406087.html)

Свинското месо достигна рекордни цени през последните месеци. Килограмът вече струва почти 8-9 лева, и то на едро. Има ли спекула на пазара и дали причината за това е в свинската чума или в нещо друго? Проверка по темата направи репортерът на NOVA Георги Георгиев в рубриката „На твоя страна”.
Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро. От свинефермите обясняват високите цени с недостига на свинско след бума на африканската чума. Най-силно дефицитът се усеща в Китай, където и консумацията на свинско в света е най-голяма.
Според производителите и преработвателите месото ще поскъпва още до края на годината. По-осезаем ръст обаче търговците очакват напролет. По-скъпо ще купуваме и колбасите.
Експерти, които следят пазара отблизо, обаче твърдят, че няма основание за такова драстично покачване на цените. За спекула на пазара предупреждават и от Комисията по стоковите борси и тържища. Прогнозите им са за успокояване на цените до края на годината.
Ако потребителите на този етап започнат да заместват свинското с пилешко или телешко, например, поскъпване може да се очаква и при другите меса, предупреждават търговците.
