
# Grospič se omluvil za výrok o obětech srpna 68 jako obětech nehod

Published at: **2019-11-05T11:16:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/grospic-se-omluvil-za-vyrok-o-obetech-srpna-68-jako-obetech-nehod/1817365?utm_source=rss&utm_medium=feed)

Praha - Místopředseda KSČM Stanislav Grospič se dnes omluvil za výrok o obětech srpna roku 1968. Své nedávné vystoupení ve veřejnoprávním rozhlase označil za nešťastné, vstup vojsk Varšavské smlouvy do Československa podle něj byl špatný a přinesl české společnosti negativa. V krátkém vystoupení bez dotazů novinářů před jednáním Sněmovny řekl, že nikdy nehanobí oběti s poškozeným zdravím včetně ztráty života.
Grospič o událostech z roku 1968 hovořil v Českém rozhlasu před hlasováním, kterým Sněmovna podpořila vyhlášení 21. srpna významným dnem. Uvedl tehdy, že obsazení Československa v roce 1968 nebylo okupací a lidé, kteří v důsledku invaze zahynuli, byli většinou oběti dopravních nehod. Jeho slova poté odsoudili představitelé jiných parlamentních stran. Prezident Miloš Zeman v televizi Barrandov označil výrok za odporný.
"Nikdy bych si nedovolil znevážit, hanobit a neuctít jakékoliv poškození lidského zdraví včetně ztráty lidského života. Nikdy jsem se k takovým názorům a myšlenkám nesnížil, jsou pro mě osobně nepřijatelné a cizí. Nebylo tak ani myšleno mé nešťastné vyjádření," řekl dnes Grospič.
Komunisté se od Grospičových slov, která zazněla 24. října, nedistancovali. Personální důsledky pro Grospiče, který je ve Sněmovně předsedou mandátového a imunitního výboru, odmítli přes výzvy dalších stran vyvodit. Předseda strany Vojtěch Filip nicméně uvedl, že každý člen by měl být zdrženlivý ve svých prohlášeních a dbát o to, aby byla v souladu s oficiální linií strany.
Dnes Grospičovu omluvu kvitoval místopředseda mandátového výboru a místopředseda hnutí STAN Petr Gazdík. "Tento výbor je trochu jiný než ostatní, zabývá se velmi citlivými a osobními věcmi. Pokud člověk, který je předsedou, je schopen pronést takovou nehoráznost, jako byla slova pana Grospiče o okupaci a dopravních nehodách v roce 1968, tak je to něco, co by mě nutilo si ho přestat vážit. Pokud se za to byl schopen omluvit, já to vítám a věřím, že se ve svých názorech skutečně posune a bude tím i věrohodnějším předsedou výboru," uvedl. Předseda TOP 09 Jiří Pospíšil uvedl, že je dobře, že Grospič v sobě našel kousek cti. Výrokem ale podle něj potvrdil, že KSČM je strana, kde stalinisté mají své pozice, a že se strana neoprostila od své minulosti.
Grospič se k omluvě podle svého stranického kolegy Jiřího Dolejše rozhodl o své vůli, byť se o věci vedla debata ve stranickém vedení. "Kvituji to jako věc, která by měla skončit tečkou. Pokud někdo volal po reflexi, tak tady ji má," uvedl.
Komunisté ve Sněmovně tolerují menšinovou vládu ANO a ČSSD. Kabinet bude jejich hlasy potřebovat pro schválení státního rozpočtu na příští rok a bez KSČM zřejmě neprosadí ani daňový balíček zvyšující některé daně a platby.
