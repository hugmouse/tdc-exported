
# 
        واکنش وزارت دفاع ترکیه به قطعنامه‌های آمریکا و فرانسه
      

Published at: **2019-11-03T22:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637930/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%A8%D9%87-%D9%82%D8%B7%D8%B9%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D9%81%D8%B1%D8%A7%D9%86%D8%B3%D9%87)

به گزارش بولتن نیوز، وزارت دفاع ترکیه امروز یکشنبه با انتشار بیانیه‌ای اقدامات اخیر مجلس نمایندگان آمریکا در تصویب دو پیش‌نویس قطعنامه‌ و نیز اقدام پارلمان فرانسه علیه آنکارا را محکوم کرد.
وزارت دفاع ترکیه در این بیانیه ادعا شده است: رویکرد، اهداف و عزم ترکیه برای رفع این تهدیدات همواره مطرح شده است. اولویت ترکیه که از پیشینه عضویت ۷۰ ساله در ناتو برخوردار است، اقدام مشترک با هم‌پیمانان خود برای رفع تهدید تروریسم است.
بیانیه مذکور در ادامه می افزاید: در این راستا، مذاکرات طولانی داشته و فعالیت‌های مشترکی انجام داده است. اما علیرغم حصول توافق در بسیاری از موارد موافقت نهایی صورت نگرفته و متاسفانه ترکیه در زمینه مبارزه با تروریسم تنها مانده است. از این رو ۹ اکتبر ۲۰۱۹ عملیات چشمه صلح به منظور تامین امنیت منطقه و مرزهایمان، بازگشت داوطلبانه خواهران و برادران سوری از طریق ایجاد منطقه امن در شرایط مطمئن آغاز شد.
در بیانیه صادره از سوی وزارت دفاع ترکیه در این خصوص آمده است: تصویب ۲ پیش‌نویس قطعنامه‌ جداگانه تحریم علیه ترکیه به دلیل عملیات چشمه صلح کشور در شمال سوریه و اعلام حوادث ۱۹۱۵ تحت عنوان نسل‌کشی ارامنه مغایر با توافق امضا شده در ۱۷ اکتبر ۲۰۱۹ و روح شراکت استراتژیک و هم‌پیمانی ناتو است.
گفتنی است مجلس نمایندگان آمریکا در ۲۹ اکتبر با تصویب ۲ پیش‌نویس قطعنامه‌ جداگانه، اعمال تحریم علیه ترکیه به دلیل عملیات چشمه صلح کشور در شمال سوریه و اعلام حوادث ۱۹۱۵ تحت عنوان «نسل‌کشی ارامنه» را پیشنهاد کرد.
نمایندگان مجلس سفلای فرانسه نیز ۳۱ اکتبر به اتفاق آراء، پیش‌نویس قطعنامه‌ای را به تصویب رساندند. در این قطعنامه عملیات چشمه صلح که ارتش ترکیه جهت جلوگیری از ایجاد کریدور تروریستی در مرزهای جنوبی خود و تضمین صلح و آرامش منطقه انجام داده، محکوم شده است.
