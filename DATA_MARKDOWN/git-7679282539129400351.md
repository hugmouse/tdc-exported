
# प्रधानमंत्री नरेंद्र मोदी की पत्नी जशोदाबेन ने लिया संतों का आर्शीवाद

Published at: **2019-11-05T17:00:05+00:00**

Author: **लाइव हिन्दुस्तान टीम, हरिद्वार**

Original: [https://www.livehindustan.com](https://www.livehindustan.com/uttarakhand/story-pm-narendra-modi-wife-jashodaben-seeks-saints-blessings-in-visit-to-temples-in-haridwar-in-uttarakhand-2833770.html)

अपनी आध्यात्मिक यात्रा के दौरान मंगलवार को प्रधानमंत्री नरेंद्र मोदी की पत्नी जशोदाबेन ने परिवार के साथ जगद्गुरु शंकराचार्य राजराजेश्वराश्रम से मुलाकात कर उनका आशीर्वाद लिया। इस दौरान जशोदाबेन ने कहा कि हरिद्वार आने के बाद उन्हें बहुत सुकून मिला है। इससे पहले उन्होंने पतंजलि योगपीठ में बाबा रामदेव और आचार्य बालकृष्ण से मुलाकात की। यहां उन्होंने एक पौधा भी लगाया। बाद में कनखल स्थित दक्ष मंदिर में पूजा अर्चना कर देर शाम को हरकी पैड़ी पर गंगा आरती में शामिल हुईं। 
मंगलवार सुबह जशोदाबेन परिजनों समेत गायत्री तीर्थ शांतिकुंज पहुंचीं। यहां उन्होंने युगऋषि की पावन समाधि पर पुष्पांजलि अर्पित कर देश के उज्ज्वल भविष्य की कामना की। वहीं शांतिकुंज की ब्रह्मवादिनी बहिनों द्वारा संचालित हो रहे गायत्री महायज्ञ में विशेष आहुतियां प्रदान कीं। जशोदाबेन ने गायत्री परिवार प्रमुख डॉ प्रणव पण्ड्या और शैलदीदी से भेंटकर आशीष लिया। इस अवसर पर गायत्री परिवार प्रमुख ने जशोदाबेन की कुशलक्षेम के साथ स्वस्थ जीवन के लिए मंगल तिलक किया। डॉ. पण्ड्या ने कहा कि नारी शक्ति जो जप-तप करती है, उसका फल उसके परिवार को भी मिलता है। शैलदीदी ने आध्यात्मिक व सामाजिक सरोकारों से जुड़े विभिन्न विषयों पर चर्चा की। इस अवसर पर गायत्री परिवारद्वय ने जशोदाबेन व उनके परिवारीजन को गायत्री मंत्र चादर, युगसाहित्य आदि भेंटकर सम्मानित किया।
जशोदाबेन ने कहा कि वे बचपन से नियमित रूप से गायत्री महामंत्र का जप व लेखन करती हैं। इसी मंत्र ने उन्हें दृढ़ निश्चयी बनाया है। कहा कि उन्होंने अपने जीवन में गायत्री महामंत्र के कई चमत्कार देखे हैं। इस अवसर पर शांतिकुंज व्यवस्थापक शिवप्रसाद मिश्र, जशोदाबेन के परिवारीजनों में ओमप्रकाश नरवरिया, प्रवीणभाई मोदी, खेतान मोदी, रेणुकाबेन व अन्य के अलावा कई पुलिस अधिकारी भी मौजूद रहे।
