
# پیش بینی آینده شاخص و اثر رشد کالاهای جهانی + اقبال دو صنعت پرطرفدار

Published at: **2019-11-02T11:28:00+00:00**

Author: ****

Original: [boursepress.ir](http://boursepress.ir/news/138345/%D9%BE%DB%8C%D8%B4-%D8%A8%DB%8C%D9%86%DB%8C-%D8%A2%DB%8C%D9%86%D8%AF%D9%87-%D8%B4%D8%A7%D8%AE%D8%B5-%D9%88-%D8%A7%D8%AB%D8%B1-%D8%B1%D8%B4%D8%AF-%DA%A9%D8%A7%D9%84%D8%A7%D9%87%D8%A7%DB%8C-%D8%AC%D9%87%D8%A7%D9%86%DB%8C-%D8%A7%D9%82%D8%A8%D8%A7%D9%84-%D8%AF%D9%88-%D8%B5%D9%86%D8%B9%D8%AA-%D9%BE%D8%B1%D8%B7%D8%B1%D9%81%D8%AF%D8%A7%D8%B1)


        یک کارشناس بازار سرمایه با برآورد اقبال دو صنعت پرطرفدار در پایان سال میلادی ، روند شاخص بورس و اثر رشد کالاهای جهانی بر شرکت ها را پیش بینی کرد .
      
به گزارش پایگاه خبری بورس پرس، حمید میرمعینی با ارزیابی رفتار فعلی معامله گران بازار سرمایه به سنا گفت: بعد از دوره رشد پرشتاب شاخص که در اکثر نمادها اتفاق افتاد، بازار به استراحت نیاز داشت . ضمن اینکه بازار برای ادامه روند رو به رشد به اخبار جدید و مثبت نیاز دارد.
وی افزود: اغلب گزارش های 6 ماهه منتشر شده اما برای تامین نظر فعالان بازار سرمایه کافی نبوده است. بنابراین شاید بازار زمان بیشتری را به استراحت اختصاص دهد تا محرک های جدید رشد پدیدار شوند. در این میان پیش بینی می شود بازار به اصلاح قیمت معنادارتر و بیشتر ادامه دهد.
این کارشناس بازار سرمایه ادامه داد: خریداران قبلی و تازه واردین به بازار فعلا دست نگه داشته اند و در حال کسب اطلاعات و مشاوره درباره ورود با اطمینان تر به سهام هستند. چراکه می دانند بازار با شتابی که در ماه های اخیر شاهد آن بودیم حرکت نخواهد کرد و روند آرام تری را در پیش گرفته است. مگر اینکه اتفاقی مهم رخ دهد که از آن جمله می توان به اخبار خوب سیاسی و امکان کاهش محدودیت های ناشی از تحریم اشاره کرد.

        ثبات خاورمیانه،آرامش بازارهای جهانی را به دنبال دارد
      
میرمعینی درباره اثر عوامل غیر اقتصادی از جمله کشته شدن ابوبکر البغدادی بر امنیت سرمایه گذاری در خاورمیانه و کاهش ریسک های غیر سیستماتیک بر بازارهای سرمایه ای منطقه از جمله بورس تهران گفت: این اتفاق و مسائلی از این دست، همواره بر بازارهای منطقه و جهان تاثیرگذار استپ اما در اولین قدم می توان گفت افزایش امنیت در خاورمیانه، کاهش محدودیت شرکت های صادر کننده را به دنبال خواهد داشت و از این نظر با اقبال بهتری از سوی سرمایه گذاران بورسی و غیر بورسی مواجه خواهند شد.
وی با اشاره به احتمال افت دلار با افزایش ضریب امنیت و ثبات سیاسی گفت: البته این افت قابل ملاحظه و اثر گذار نیست و رشد بورس را تحت تاثیر قرار نمی دهد. ضمن اینکه رفع محدودیت‌های ناشی از بهبود اوضاع سیاسی می تواند خبر خوبی برای بازار باشد.دومین عامل وضعیت بازار جهانی است که می تواند بسیار تاثیر گذار باشد و انتظار می رود در نیمه دوم سال و سه ماه پایانی سال ۲۰۱۹ با توجه به احتمال امضای توافق تجاری بین چین و آمریکا، اوضاع بازار جهانی از آنچه که امروز شاهد آن هستیم بهتر شود.

        تقاضای بازارهای جهانی؛محرک رشد گروه های کامودیتی محور
      
این کارشناس بازار سرمایه اثر فصلی افزایش تقاضای بازارها در پایان سال میلادی را با وجود رکود فعلی حاکم بر اقتصاد جهان قابل توجه دانست و گفت: معمولا در سه ماه آخر سال میلادی این اثر فصلی وجود داشته و دارد و همواره به دلیل افزایش تقاضای کامودیتی ها، بازارهای کالایی و سهام را تحت تاثیر قرار می دهد. بر این اساس اثر فوق همچون سال های گذشته وجود دارد و باید به عنوان یک متغیر مورد توجه و بررسی سرمایه گذاران قرار گیرد.
میرمعینی با برشمرن گروه فلزات اساسی و معدنی ها در شمار دارای قابلیت رشد گفت: این گروه ها همواره در پایان سال میلادی مورد اقبال سرمایه گذاران در سراسر جهان هستند و بی شک بورس ایران نیز از این مساله مستثنی نخواهد بود. این در حالی است که سال جاری با توجه به حساسیت بازارهای جهانی نفت و تولید کنندگان و مصرف کنندگان این کالا به نظر نمی رسد روند صعودی چندانی پیش رو باشد. بر این اساس پیش بینی می شود کالاهای جهانی به جز نفت تحت تاثیر رشد قرار گیرند و شرکت های متاثر از این مساله شرکت های معدنی، فلزی و کمی نیز شرکت های پتروشیمی خواهند بود.

        سیاست‌گذاری‌های دولت روند بورس را جهت می‌دهد
      
وی با اشاره به سیاست گذاری های دولت به عنوان متغیر دیگر اثر گذار بر روند بازار سرمایه گفت: این متغیر چه در قالب سیاست گذاری های سازمان بورس و چه در قالب سیاست گذاری های پولی و مالی همواره در بازار سرمایه و روندهای آن بسیار اثر گذار است. البته دولت با فعالیت های دیگری همچون اخذ مالیات و عوارض بیشتر یا افزایش نرخ خوراک نیز می تواند بر بازار سرمایه تاثیرگذار باشد.
میرمعینی افزود: با توجه به آهنگ ورود نقدینگی و تقویت بازار با پول های جدید پیش بینی می شود اصلاح فعلی، دوره کوتاه تری را طی کند. البته به شرکت هایی که تجدید ارزیابی دارند نیز می توان به عنوان یک مولفه برجسته که امکان ایجاد تحرک در بازار را دارد نگاه کرد. در این میان برخی تک سهم ها نیز از رشد گروه ها جامانده اند. ضمن اینکه برخی گزارش ها چشمگیر بوده و فروش دارایی خاصی اتفاق افتاده است.بر این اساس در ادامه حرکت می توان گفت که شاخص آهنگ حرکت ملایم تری خواهد داشت و مانند ماه های اخیر حرکت آن شارپی نخواهد بود.
انتهای پیام
