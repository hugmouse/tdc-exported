
# 
        داستان شرکت های خدمات ارزش افزوده و حقیقتی که آذری جهرمی به مردم نمی گوید!
      

Published at: **2019-11-07T13:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638659/%D8%AF%D8%A7%D8%B3%D8%AA%D8%A7%D9%86-%D8%B4%D8%B1%DA%A9%D8%AA-%D9%87%D8%A7%DB%8C-%D8%AE%D8%AF%D9%85%D8%A7%D8%AA-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D9%88-%D8%AD%D9%82%DB%8C%D9%82%D8%AA%DB%8C-%DA%A9%D9%87-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%A8%D9%87-%D9%85%D8%B1%D8%AF%D9%85-%D9%86%D9%85%DB%8C-%DA%AF%D9%88%DB%8C%D8%AF)

گروه اقتصادی: هفته هایی که می گذرد تبدیل گشته اند به ایامی که وزیر جوان دولت تدبیر و امید به شدت در معرض دید عموم قرار دارد و با خبرهایی که منتشر می کند و حضوری چندجانبه در عرصه های گوناگون، سعی دارد روزی نیاید که در صدر اخبار قرار نداشته باشد تا خدای نکرده پروژه ای که آغاز کرده، نافرجام باقی بماند.   به گزارش بولتن نیوز، در میان همین تلاش ها اخیرا محمدجواد آذری جهرمی با مساله خدمات ارزش افزوده و با کلیدواژه پایان وس بیش از گذشته خود را در اذهان عموم مطرح کرد و برخی نیز به او به چشم یک قهرمان و فردی که به فکر مردم و حق الناس است نگاه کردند. البته تلاش های وی برای بازگرداندن مبالغی که توسط اپراتورها در ایام اربعین به مردم تحمیل شده بود نیز خود داستانی است مفصل. زیرا جناب وزیر به گونه ای نمایش داد که گویی تمام آن مبالغ را به افراد بر می گردانند اما در نهایت بنا بر این شد که آن مبالغ تبدیل شود به خدماتی که توسط اپراتورها به مشترکین ارائه می شوند. اینگونه هم اپراتورها نفع خود را برده اند و هم پول از جیب مردم رفته است و هم جناب وزیر تبدیل شده است به مدافع حقوق مردم! اما ماجرای وس را فراموش نکنیم. آذری جهرمی به اشکال گوناگون اعم از مصاحبه با خبرنگاران، سخنرانی و یا در اینستاگرام و توییتر از تخلفات شرکت های خدمات ارزش افزوده صحبت کرد و به مردم وعده تمام کردن ادامه این روند را داد. وی همچنین در مقابل تمام دفاعیات و انتقاداتی که در قبال این مساله از وی صورت می گرفت و یا افشاگری های علیه عملکرد خود و اطرافیانش، این گزاره را مطرح کرد که مافیای وس قصد را دارد من را تخریب کند و اما من از حق الناس نمی گذرم. ولی آیا حقیقت نیز چنین بود؟! چند شب پیش در صفحه اینستاگرام آذری سامانه ای اعلام شد که با شماره گیری آن امکان اینکه متوجه شوید چه مقدار از حساب مشترکین کاسته شده و به حساب شرکت های ارزش افزوده رفته است، فراهم شد. تا اینجای کار به نظر می آید که خدمت بزرگی به مردم انجام شده اما گویا قسمت دوم کار مهم است. آن جایی که به مشترکین اعلام می شود اگر قصد دارید که از جزئیات چگونگی کسر این مبالغ از حسابتان مطلع شوید، عدد 1 را به شماره ای خاص بفرستید. درست در همین لحجظه پیامی در گوشی شما ظاهر می شود که این پیام از شما هزینه ای کسر می کند، آیا قصد ارسال آن را دارید؟! و اینگونه است که جناب وزیر با چنین راهکاری مجددا کاسبی خوبی را برای اپراتورها رقم می زنند و حق الناس را برای مطرح کردن خود زیر پا می گذارند. وی در تمام مدت مطرح کردن داستان وس به جای اینکه مدارکی را که مدعی است بر طبق آن ها شرکت های ارزش افزوده مرتکب تخلف شده اند را به جای اینکه به دستگاه قضایی ارائه نماید تا کار به صورت قانونی پیگیری شود، مدام در شبکه های اجتماعی مشغول به قول خود شفاف سازی است و طبق اعلام قوه قضاییه تاکنون یک برگ سند در این زمینه توسط آذری جهرمی به این نهاد ارائه نگشته. اما تا دلتان بخواهد لایو و پست ایستاگرامی و توییت  توسط وی منتشر شده است تا شاهد نوع جدیدی از مدیریت دولتی باشیم.  
 از سوی دیگر وزیر جوان ارتباطات حقیقت شکل کار شرکت های ارزش افزوده را به مردم اعلام نمی کند و تنها از تخلفات می گوید و به گونه ای در اذهان جا انداخته است که گویا این شرکت ها بدون اطلاع و رضایت مخاطبین این مبالغ را از حساب مشترکین کسر کرده اند. حقیقت اما این است که سامانه های ارزش افزوده به گونه ای طراحی شده اند که نیازمند تایید دو مرحله ای هستند و تا زمانی که کابران خود این خدمات را در دو مرحله تایید نکنند، چنین اتفاقی رخ نخواهد داد و هیچ مبلغی از حساب افراد کاسته نخواهد شد. البته نمی توان گفت که این شرکت ها تخلفی نکرده اند زیرا ایشان نیز با ارسال پیام هایی گول زننده مخاطبین را به گونه ای سردرگم می کردند.   در نقطه مقابل اما سامانه ای وجود دارد به نام 3030 که طی آن دو باشگاه استقلال و پرسپولیس با یکی از اپراتورهای تلفن همراه قرادادی را امضا کرده اند و طرفداران می توانند با شرکت در این سامانه، روزانه مبلغی را به باشگاه مورد علاقه خود کمک نمایند. این مورد نیز یک خدمت ارزش افزوده است که قاعدتا می بایست دو مرحله ای باشد اما جالب اینجاست که با مساعدت محمدجواد آذری جهرمی تنها با گذشتن از یک مرحله مشترکین به عضویت این سامانه در می آیند!  اگر فرض را بر این بگذاریم که شرکت های ارزش افزوده با تخلف و گذر از تایید دو مرحله ای مردم دزدی می نمایند، این اقدام آذری جهرمی که کمک کرده است تا تنها با یک مرحله روزانه از حساب مردم که البته ایشان نیز رضایت دارند را چه باید بنامیم؟! تفاوت در این است که آن خدمات توسط شرکت هایی درر حوزه ارزش افزوده ارائه می شود و سامانه 3030 در اختیار یک اپراتور تلفن همراه است؟! اگر اینگونه باشد چرا یک اپراتور تلفن همراه مجوز این کار را دارد اما شرکت های خدمات ارزش افزوده نمی توانند همین عمل را انجام دهند؟! این ها سوالاتی است که جناب وزیر قهرمان در امور حق الناس باید پاسخ بدهد تا مشخص شود که حقیقت چیست و چه داستانی در پس پرده پایان وس وجود دارد.      
