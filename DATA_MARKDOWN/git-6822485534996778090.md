
# تصویب لایحه ضدحجاب در مجلس سنای فرانسه

Published at: **2019-11-01T09:04:00+00:00**

Author: ****

Original: [جامعه خبری تحلیلی الف](https://www.alef.ir/news/3980810019.html)

سنای فرانسه که حزب راست‌گرای جمهوری‌خواه اکثریت کرسی‌های آن را دارد، با تصویب لایحه‌ای، مادران محجبه را از همراهی فرزندان‌شان در فعالیت‌ها و تفریحات جانبی خارج از مدرسه منع می‌کند.
به گزارش فارس، سنای فرانسه با تصویب لایحه‌ای، مادران محجبه را از همراهی با فرزندانشان در مراسمات و گردش‌های بیرون از مدرسه منع می‌کند.
بنا به گزارش روزنامه «دیلی صاباح»، موضوع منع حضور زنان محجبه در مکان‌های دولتی مدت‌ها است که در فرانسه مطرح است اما این موضوع در هفته‌های اخیر بعد از آن در اخبار برجسته شد که یک سیاستمدار راستگرا به حضور مادری محجبه که فرزندش را در یک جلسه شورای منطقه‌ای همراهی کرده بود، اعتراض کرد.
این اقدام نماینده راستگرای حزب «اجتماع ملی» درست یک روز بعد از زخمی شدن دو مرد میانسال در حمله تیراندازی به مسجدی در شهر جنوبی «بیون» صورت گرفت که مظنون آن حادثه با پیشینه راستگرایی بازداشت شد.
لایحه مذکور که گروهی از نمایندگان جمهوری‌خواه آن را ارائه داده بودند، با ۱۶۳ رأی موافق در مقابل ۱۱۴ رأی مخالف و ۴۰ رأی ممتنع به تصویب درآمده است و طبق آن مادران دانش‌آموزان مدارس دولتی فرانسه تنها در شرایطی می‌توانند فرزندانشان را در فعالیت‌های جانبی خارج از مدرسه همراهی کنند که حجاب نداشته باشند.
پیش‌نویس قانونی که در سنای فرانسه به تصویب رسید، برای تبدیل به قانون و اجرایی شدن نیازمند تصویب در مجلس نمایندگان فرانسه است که البته برخی تحلیلگران معتقدند تصویب این لایحه در مجلس نمایندگان فرانسه بعید به نظر می‌رسد زیرا نمایندگان حزب حاکم «جمهوری به پیش» که اکثریت را در این مجلس در اختیار دارند، با چنین قانونی مخالفند و بنابراین می‌توانند مانع تصویب آن شوند.
طبق این گزارش، فرانسه دارایی بیشترین اقلیت مسلمان در اروپا است و برآوردها حاکی از آن است که پنج میلیون از ۶۷ میلیون نفر از کل جمعیت این کشور را تشکیل می‌دهند اما با اینحال، فرانسه اولین کشور در اروپا بود که در سال ۲۰۱۰، پوشیدن برقع و نقاب را در مکان‌های عمومی ممنوع اعلام کرد
پایگاه خبری شبکه «یورونیوز» نیز در این خصوص گزارش کرد که نمایندگان حزب تحت ریاست «امانوئل ماکرون» رئیس‌جمهور فرانسه در سنا به این لایحه رأی منفی دادند و از طرف دیگر، «ژان میشل بلانکه» وزیر آموزش فرانسه نیز ضمن ابراز مخالفت با این لایحه، آن را غیرسازنده خوانده است.
