
# ولایتی: به فرانسه اعتمادی نداریم/ ایران در امور داخلی هیچ کشوری دخالت نمی‌کند

Published at: **2019-11-05T09:44:00+00:00**

Author: ****

Original: [جامعه خبری تحلیلی الف](https://www.alef.ir/news/3980814043.html)

مشاور مقام معظم رهبری در امور بین الملل با اشاره به اتفاقات اخیر و ناآرامی های عراق و لبنان گفت: در مورد عراق و لبنان هر چه مردم این کشورها تصمیم بگیرند و هر چه نظام‌های قانونی آنها تصمیم بگیرند همان ملاک عمل جمهوری اسلامی ایران است و ایران در امور داخلی هیچ کشوری از جمله عراق و لبنان دخالت نمی‌کند.
به گزارش ایسنا، علی اکبر ولایتی در گفتگوی اختصاصی شبکه تلویزیونی فرانس24 عربی در پاسخ به سوالی مبنی بر اینکه ایران در آغاز ماه گذشته میلادی اعلام کرد که گام چهارم را در چارچوب کاهش تعهداتش در برجام برخواهد داشت . آیا ایران این تهدید را عملی خواهد کرد ؟ مهمترین اقدامات این گام چه خواهد بود؟،گفت: در صورتی که  طرف های دیگر در توافق به خصوص اروپا و آمریکا به تعهداتشان در زمینه های صلح امیزی که قرار آن در توافق گذاشته شده عمل نکنند و از آن شانه خالی کنند قطعا تهدیدات ایران در موعد مقرر اجراء می شود.
وی تاکید کرد: مشکل اساسی این است که نه فرانسه و نه اروپایی هایی که در توافق هستند به حرف ها و تعهدات خود عمل نمی کنند همانگونه که به تعهدات در برجام عمل نکردند، لذا به این صحبت هایی که دولت فرانسه و رییس جمهور فرانسه کرده اند ما هیچ اطمینانی نداریم که به آن عمل شود.
مشاور مقام معظم رهبری در امور بین الملل در ادامه در پاسخ به سوالی در خصوص اینکه آیا سرنوشت پیشنهاد فرانسه برای تامین خط اعتباری مالی در مسیر سقوط یا فراموشی قرار گرفته است، گفت: فرانسه که از ابتدای مذاکرات برجام در آن حضور داشته است انتظار این بود که سر موعد مقرر به تعهداتش عمل کند، اما این کشور نیز مثل آلمان و آمریکا به تعهداتش عمل نکرد؛ لذا به فرانسه هم اعتمادی نداریم و هر چه از فرانسه و سایر کشورهای اروپایی شنیده ایم  گفته اند فقط حرف بوده است و به مرحله عمل در نیامده و هیچ اقدام مثبتی نکرده اند ،نه تنها فرانسه به اقدامات مثبت عمل نکرده، بلکه غربی ها هم به تعهدات خود عمل نکرده‌اند و طلبکار نیز هستند و می گویند ایران باید حضور منطقه ای خودش را کاهش بدهد و سلاح های دفاعی هم نداشته باشد. این توقعی بی‌جا و غیر منطقی است.
ولایتی تاکید کرد: با این کارهای تبلیغاتی و سیاسی ای که فرانسه و دیگران انجام می‌دهند دنبال این هستند تا یک برد سیاسی تبلیغاتی به دست آورند و برای مردم دنیا این گونه جلوه کند که آنها دنبال تلاش ها و اهداف مثبت صلح آمیز هستند در حالی که این طور نیست و تجربه ما از آمریکا و سه کشور اروپایی غربی برجام یعنی فرانسه و انگلیس و آلمان این است که اینها بنا ندارند به تعهداتشان در برجام عمل کنند چنانچه ماه ها گذشته است و آنها به هیچ یک از تعهداتشان عمل نکرده‌اند و حتی برعکس ،آمریکا تحریم های اضافه وضع کرده و اروپایی ها هم به تبع آمریکا عمل کرده‌اند لذا ما تا زمانی که یک عمل مثبت جدی از فرانسه نبینیم هم چنان بر این عقیده هستیم که فرانسه به قولی که داده پایبند نیست و در حقیقت در حال بازی سیاسی است.
وی در پاسخ به این سوال که چند روز پیش وزیر خارجه عربستان سعودی تعیین شد و پس از آن نخست وزیر پاکستان با ادعای تلاش این کشور برای انجام دیداری بین مقامات ایران و عربستان همه را شگفت زده کرد ، آیا ارتباطاتی با ریاض برقرار شده است، تاکید کرد: ما برای ارتباط با کشورهای منطقه نیاز به واسطه نداریم و همواره باب مذاکره با کشورهای منطقه همیشه مفتوح بوده است.
وی تصریح کرد: سعودی ها برای اقداماتی که انجام می دهند باید توضیح بدهند، آنها باید توضیح دهند برای چه پنج سال است یمن را بمباران می‌کنند و دهها هزار زن و کودک و مردم بی گناه در این بمباران ها کشته می شوند و همه روزه بدون دلیل مردم بیگناه یمن را بمباران می کنند، بالاخره یمن یکی از کشورهای منطقه و مسلمان است که روی آن حساسیت داریم، محور جنگی که بر یمن تحمیل شده است سعودی ها هستند ، سعودی ها باید از این دخالت ها در کشورهای منطقه دست بردارند و نباید به این کشورها ظلم کنند و انتظار می رود که کشورهای منطقه همکار و همراه هم باشند نه آن که سعودی ها عامل اجرای طرح های آمریکا و رژیم صهیونیستی باشند و عملا آن چه را که سعودی ها انجام می دهند با ادعای صلح طلبی مغایرت و فاصله طولانی دارد.
وی ادامه داد: ما به عنوان اصول اولیه مشکلی برای مذاکره نداریم به شرط آن که طرف مقابل حد خود را بداند و ما حتما این موضع را داریم که سعودی ها در یمن ، سوریه و لبنان و دیگر جاها دخالت نکنند ، انها عملا در تحولات عراق و لبنان دخالت می کنند و به دنبال بروز آشوب و هرج و مرج در این کشورها هستند.
مشاور مقام معظم رهبری در امور بین الملل در ادامه خاطرنشان کرد: درباره یمن این مردم یمن هستند که باید تصمیم بگیرند و ما مخالف هرگونه دخالت خارجی در یمن هستیم و اگر سعودی ها می‌خواهند با حوثی ها مذاکره کنند باید از خیلی از مداخلات مضرشان در منطقه و یمن دست بردارند تا مردم یمن رغبت پیدا کنند با آنها مذاکره کنند، شرط مذاکره بین سعودی ها و یمنی ها  آن طور که یمنی ها و مقامات حوثی ها بارها اعلام کرده اند این است که باید بمباران ها و حالت جنگی علیه یمن و کشتار مردم بیگناه یمن را باید متوقف کنند تا بتوانند با هم مذاکره کنند، به نظر می رسد سعودی ها در حرف زدن خودشان را صلح طلب نشان می دهند اما در عمل جنگ طلب و تفرقه انداز هستند و نیات اختلال در منطقه و دخالت در امور کشورهای مسلمان  را به ناحق ، حق خودشان می دانند اما نباید اینکار را بکنند، سعودی باید حد خودش را بداند و دست از تجاوزاتش و دخالت های غیرقانونی اش در کشورهای منطقه دست بردارد.
ولایتی در ادامه گفت: همانطور که گفتم درهای کشور ما برروی مذاکرات با کشورهای منطقه باز است اما باید حرف و عملشان یکی باشد و این طور نباشد که با مذاکره با ما بخواهند سرو سامانی پیدا کنند که به کشورهای دیگر تجاوز کنند. گفتگوهایی بین ایران و امارات صورت گرفته است و امیدوار هستیم که امارات هم مثل سعودی از مداخله در امور داخلی یمن دست بردارد ، به ما گفته بودند از یمن عقب نشینی می کنند اما می بینیم در جنوب یمن در عدن و در برخی از جزایر یمن، اماراتی ها نیرو پیاده کرده و آنجا را اشغال کرده‌اند، باید از این اشغال ها دست بردارند برای این که اگر این سیاست ها ادامه پیدا بکند حتما امارات ضرر خواهد کرد و عربستان هم ضرر خواهد کرد این مداخلات در امور داخلی دیگران برای همیشه و مشخصا مداخلات سعودی و امارات در امور یمن برای همیشه نمی تواند ادامه پیدا بکند و بالاخره به جایی خواهد رسید که این ها پشیمان خواهند شد، چه بهتر آن که این ها زودتر از این کارها دست بردارند زیرا هر چه زمان بگذرد احتمال این که این ها در مذاکرات اینده بتوانند موفق بشوند و روابط خوبی با کشورهای همسایه داشته باشند ضعیف تر خواهد شد
مشاور مقام معظم رهبری در امور بین الملل خاطرنشان کرد: در مورد عراق و لبنان هر چه مردم این کشورها تصمیم بگیرند و هر چه نظام‌های قانونی آنها تصمیم بگیرند همان ملاک عمل جمهوری اسلامی ایران است و ایران در امور داخلی هیچ کشوری از جمله عراق و لبنان دخالت نمی‌کند و طبیعی است که به عنوان دوست این دو کشور و طبق توصیه ای که مقام معظم رهبری فرمودند نگاه ایران این است که حرکت ها در چارچوب قوانین موضوعه این کشورها صورت بگیرد و به آشوب طلبی کشیده نشود.
وی ادامه داد: ما می دانیم که مردم کشورهای عراق و لبنان بری از این هستند که کار غیر قانونی بکنند که زمینه ای برای دخالت دیگران فراهم شود، بدون تردید امریکایی ها صهیونیست ها و سعودی ها و امارات، این ها در پشت صحنه سعی کرده اند تا در عراق و لبنان نفوذ بکنند و در کار مطالبات قانونی مردم عراق و لبنان خدشه کنند و این کاملا طبیعی است و حق مردم این کشورها است که در چارچوب تظاهرات قانونی خواسته خود را به گوش مسئولین برسانند و این در هر کشور طبیعی است، اما ما از این موضوع مطلع هستیم که بعضی عناصر وابسته به سفارت آمریکا در بغداد و عناصر وابسته به سعودی و امارات و صهیونیست ها سعی می‌کنند تا مطالبات مشروع مردم را از مسیر خودش منحرف کرده و کشت و کشتار راه بیندازند.
ولایتی تاکید کرد: مردم عراق و رهبران آنها سعی کرده اند که صف خود را از آشوب طلب ها جدا کنند و بدون تردید مردم هوشیار و متمدن عراق و لبنان دشمن و دوست خود را از هم تشخیص می دهند و راضی نمی شوند که در کشورشان که نهادهای قانونی وجود دارد از هم گسیختگی پیش بیاید و مجالی پیش بیاید برای آمریکایی ها و صهیونیست ها و مرتجعین منطقه در آن کشورها ، و لذا آنچه مهم است این است که همانطور که مقام معظم رهبری فرمورند امنیت باید برقرار باشد زیرا در نظام ناامنی دشمنان قسم خورده عراق و لبنان که در راس آنها آمریکا است آشوب ایجاد می کنند و صهیونیست ها و بالاخره این مزدوران منطقه ای آنها و برخی از کشورهای مرتجع هم در حقیقت اوامر آمریکا را در اشوب طلبی در عراق و لبنان اجراء می کنند و ما خوشحالیم از این که مردم عراق و لبنان راهی که انتخاب کرده اند راه صحیح عامه مردم است و از مسئولین خواسته اند که به خواسته آنها برسند و این طبیعی است. نظامی که مردم عراق با دادن هزاران شهید برای اولین بار موفق شده اند به وجود بیاورند این را اسان به دست نیاورده اند که اسان از دست بدهند و به هیچ وجه مردم اصیل عراق راضی نیستند که حکومتشان خدای ناکرده شکست بخورد و کشور دچار هرج و مرج بشود و زمینه ای برای دخالت دشمنان بدخواه مردم عراق و لبنان شود.
مشاور مقام معظم رهبری در امور بین الملل تصریح کرد: ایران در امور داخلی هیچ کشوری از جمله عراق و لبنان دخالت نمی‌کند. ما هیچگونه دخالتی در امور داخلی عراق نمی کنیم و آنچه که مسئولین قانونی عراق تشخیص بدهند همان خیر مردم است، اقای عادل عبدالمهدی منتخب مجلس است مجلسی که نمایندگانش منتخب مردم هستند، لذا هر تصمیمی که قوای مقننه و قوای مجریه بگیرد برای ما محترم است و طبیعی است که آن کسانی که اشوب ایجاد می کنند قصد خیر برای مردم عراق ندارند آنها ادم می کشند و دفاتر احزاب سیاسی قانونی عراق را آتش می‌زنند و مردم را می کشند، این هیچ توجیهی ندارد و مردم عراق هم روحشان از این کشت و کشتار بیزار است
وی در پایان خاطرنشان کرد: بدون تردید ما معتقدیم آقای عادل عبدالمهدی فردی خدمتگزار و با سابقه انقلابی است که از زمان صدام و از بدو شکوفایی انقلاب عراق در خدمت مردم عراق بوده و هنوز هم همین نیت را دارد و در حد توانش تلاش می کند و ما دعا می کنیم که ایشان موفق شود که مطالبات مردم ، مطالباتی که به صورت صلح امیز درخواست می شود پاسخ مثبت بدهد.  
