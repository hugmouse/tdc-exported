
# خداحافظی خالق «ژن خوب» با ورزش

Published at: **2019-11-04T01:36:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619757/%D8%AE%D8%AF%D8%A7%D8%AD%D8%A7%D9%81%D8%B8%DB%8C-%D8%AE%D8%A7%D9%84%D9%82-%DA%98%D9%86-%D8%AE%D9%88%D8%A8-%D8%A8%D8%A7-%D9%88%D8%B1%D8%B2%D8%B4)


        حمیدرضا عارف که به عنوان یک آقازاده سیاسی حضورش در کمیته ملی المپیک با واکنش‌های زیادی مواجه شد، از ریاست کمیسیون صلح و ورزش این کمیته استعفا کرده است.
      

        آفتاب‌‌نیوز :
      
مهر ماه سال گذشته انتشار خبری مبنی بر مسئولیت گرفتن حمیدرضا عارف پسر ارشد محمدرضا عارف - نماینده تهران و رییس فراکسیون امید مجلس شورای اسلامی- در کمیته ملی المپیک با واکنش های زیادی همراه شد به خصوص که دو سال پیش بحث «ژن خوب» توسط وی (حمیدرضا عارف) مطرح شده بود.
حمیدرضا عارف حکم ریاست کمیسیون تازه تاسیس صلح و ورزش کمیته ملی المپیک را از ریاست این کمیته دریافت کرد و اینگونه خالق ژن خوب وارد مدیریت ورزش شد. عمر مدیریتی ورزشی حمیدرصا عارف اما به یک سال نکشیده است. وی که برنامه های زیادی را برای کمیسیون صلح و ورزش پیش بینی کرده بود و حتی مدعی بین المللی شدن برخی از آنها در مرحله اجرا شده بود، از سمت خود استعفا کرده و جالب اینکه سیدرضا صالحی امیری هم با این استفعا موافقت کرده است. این در حالی است که ورود عارف به کمیته ملی المپیک ابتدا به عنوان مشاور رئیس بود و در ادامه وی حکم مسئولیت خود برای کمیسیون صلح و ورزش را دریافت کرد.

        عارف: استعفا دادم بدون اینکه یک ریال از کمیته ملی المپیک گرفته باشم
      
حمیدرضا عارف ضمن تایید استعفای خود گفت: البته موضوع مربوط به سه ماه پیش می شود. نمی دانم چرا کمیته ملی المپیک طی این مدت هیچ گونه اطلاع رسانی در این زمینه نداشته است. بهتر است در این مورد پاسخگو باشند. آمدنم باعث ناراحتی خیلی ها شد، رفتم تا دوستان گله و ناراحتی نداشته باشند. فقط دوست دارم از مسئولان کمیته ملی المپیک این پرسش مطرح شود و آنها صریح و درست پاسخ دهند که در این مدت کدام یک از مسئولان کمیسیون ها به غیر از منِ عارف بدون گرفتن یک ریال پول کار کرد؟ من نه تنها پولی نگرفتم بلکه ۲.۵ میلیارد تومان هم از طریق گلریزان برای سیل زدگان جمع کردم.
پاسخ عارف به «واکنش صالحی امیری نسبت به اعلام استعفایش» هم جالب بود. وی در این زمینه گفت: رئیس کمیته ملی المپیک بدون هیچ مشکل و تاملی و با رضایت استعفای من را پذیرفت!

        طاهریان: دلیل استعفای عارف را نمی دانم/ به زودی جایگزین او مشخص می شود
      
طاهره طاهریان مسئول امور کمیسیون های کمیته ملی المپیک نیز از دلیل استعفای حمیدرضا عارف اظهار بی اطلاعی کرد. وی گفت: در جریان دلیل استعفای وی نیستم. فقط وقتی مطلع شدم با او تماس گرفتم و بابت چندماه حضورش در کمیسیون صلح و ورزش و فعالیت های انجام شده از او تشکر کردم.
وی در مورد انتخاب رئیس جدید برای کمیسیون صلح و ورزش تصریح کرد: در اولین نشست پیش روی هیات اجرایی که هفته آینده برگزار می شود، این موضوع را مطرح می کنم. طبق قوانین انتخاب رئیس کمیسیون ها باید در هیات اجرایی مطرح شده و تاییدیه بگیرید. این موضوع را مطرح خواهم کرد تا کمیسیون صلح و ورزش هر چه زودتر فعالیت های خود را از سر بگیرد.
«سه ماه از استعفای عارف می گذرد. طی این مدت نه در این زمینه اطلاع رسانی شده و نه جایگزین او انتخاب شده است. دلیل چیست؟»، طاهریان در پاسخ به این پرسش گفت: من در جریان استعفا بودم. در مورد تاخیر در انتخاب رئیس جدید کمیسیون هم باید بگویم باید در مورد یک گزینه به جمع بندی رسید که قابلیت های لازم برای ریاست در چنین کمیسیونی را داشته باشد. سعی می کنیم هرچه زودتر در این زمینه تصمیم گیری کنیم.
مسئول امور کمیسیون های کمیته ملی المپیک همچنین تاکید کرد که استعفای عارف از کمیسیون صلح و ورزش منجر به لغو همکاری دیگر اعضای این کمیسیون نخواهد شد.
کمیسیون صلح و ورزش یکی از ۱۵ کمیسیون کمیته ملی المپیک و جزو کمیسیون های تازه شکل گرفته در این کمیته است و در واقع حمیدرضا عارف اولین مسئول برای این کمیسیونِ نوپا به حساب می آمد.
