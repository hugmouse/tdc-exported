
# Barcelona tanca l’estiu amb menys delictes però més violents

Published at: **2019-11-04T21:57:02+00:00**

Author: ****

Original: [Ara.cat](https://www.ara.cat/societat/Barcelona-delictes-violents_0_2338566178.html)

És innegable que un dels debats d’aquest estiu ha sigut la seguretat de Barcelona. El tinent d’alcalde Albert Batlle va parlar de “crisi de seguretat”, però l’alcaldessa i el departament d’Interior ho van rebaixar a “problemes” d’inseguretat: sobretot pels robatoris violents i el repunt d’homicidis. Ara els Mossos d’Esquadra han publicat les dades dels mesos d’estiu i el balanç és que entre el juny i el setembre els delictes denunciats han baixat un 1% a Barcelona respecte al mateix període del 2018. Tot i que, més que d’un descens, es pot parlar d’una estabilització, perquè no tots els delictes s’han reduït i els robatoris violents han continuat a l’alça.
Una de les claus que permet explicar aquest resultat són els furts, que han caigut un 4,3% aquest estiu. S’han denunciat uns 45.600 furts (2.000 menys que fa un any), que suposen gairebé el 59% dels delictes de la ciutat. Per tant, el descens dels furts contribueix a reduir el còmput total dels delictes. Aquest estiu la pressió policial contra els furts s’ha fet evident amb diverses batudes al metro per frenar els carteristes, en les quals la Policia Nacional ha aplicat la llei d’estrangeria.
Però les dades dels últims mesos, encara que se situïn una mica per sota de les de l’any passat, superen de llarg les de l’estiu del 2017. Entre l’estiu del 2017 i el del 2018 els delictes van créixer un 18,6%.
I l’estabilització d’aquest estiu no s’ha traslladat en els robatoris violents, que s’han mantingut disparats a Barcelona i han augmentat un 18,9%. Entre el juny i el setembre s’han denunciat més de 5.200 robatoris violents, que inclouen les estrebades i els que passen al carrer, els domicilis i els establiments. L’estiu del 2018 van ser uns 4.400, i el del 2017, uns 3.400. Aquest increment preocupa als Mossos, que han vist com alguns delictes que fa un temps eren furts ara s’han convertit en robatoris violents perquè els lladres actuen amb més agressivitat.
Una altra de les dades que han marcat aquest estiu a la ciutat han sigut els homicidis: l’estadística oficial en recull 12 entre el juny i el setembre, però no compta l’alt càrrec de Corea del Sud que va morir al juny -uns dies després que un lladre que anava en moto la fes caure quan intentava robar-li la bossa- perquè inicialment es va qualificar de robatori violent. L’estiu del 2018 van ser vuit homicidis, i el del 2017, quatre (deixant a banda les víctimes del 17-A).
En canvi, altres delictes que també han anat a la baixa a Barcelona, a part dels furts, són els robatoris amb força als domicilis, els establiments i les empreses, que han disminuït un 6,7% i s’han situat per sota dels 4.000 casos entre el juny i el setembre. Pel que fa als delictes sexuals, els abusos han caigut un 7% (s’han denunciat 160 delictes) i les agressions han augmentat un 6,7% (s’han registrat 95 casos en els quatre mesos de l’estiu).
Quan només falta l’últim trimestre per tancar l’any, l’estabilització dels delictes d’aquest estiu a la ciutat no compensa l’increment general a l’alça -que s’havia situat per sobre el 10%- dels primers mesos del 2019. Per això, si es fa la comparativa entre el gener i el setembre d’aquest any amb el 2018, el resultat és que s’han denunciat un 5,7% més de delictes a Barcelona.
