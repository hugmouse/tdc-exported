
# Slovenská pošta hľadá externého partnera na doručovanie zásielok za desiatky miliónov eur

Published at: **2019-11-05T17:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88782)

5.11.2019 (Webnoviny.sk) – Spoločnosť Slovenská pošta, a. s. začína verejnú súťaž na externé doručovanie poštových zásielok a ďalšie služby pre takmer štyristo rajónov na celom území Slovenska počas troch rokov za 47 miliónov eur bez dane z pridanej hodnoty (DPH). Víťazný koncesný zmluvný partner okrem doručenia 34,5 milióna poštových zásielok bude musieť zabezpečiť aj distribúciu tlačovín, zberné jazdy či ukladanie a vyberanie oznámených zásielok z BalíkoBOXov.
Ako v utorok informovala štátna poštová spoločnosť v tlačovej správe, uvedená plánovaná hodnota zákazky je pri predpoklade, že v nasledujúcich rokoch vzrastie počet zásielok o 15 % až 20 %.
„Externá kuriérska firma musí počítať s tým, že len 26 % zásielok sa doručuje v mestách. Ďalších 69 % kontraktu tvoria rajóny mimo mesta s priemerným denným doručovaním do 180 kilometrov, pričom u 5 % ide dokonca o doručovanie nad 180 km,“ uviedla hovorkyňa Slovenskej pošty Eva Rovenská.
Spoločnosť bude povinná poskytnúť na vlastné náklady motorové vozidlá a zabezpečiť všetky ostatné činnosti spojené s výberom a distribúciou zásielok. Dôvodom vyhlásenia súťaže na kuriérske služby je ukončenie dvojročnej platnosti zmlúv.
„Slovenská pošta v zmysle poštového zákona a poštovej licencie udelenej Úradom pre reguláciu elektronických komunikácií a poštových služieb musí doručovaciu službu zabezpečiť. Preto do konca roka plánuje obstarať externého dodávateľa kuriérskych služieb pre 391 doručovacích rajónov,“ priblížila Rovenská.
Predpokladaná hodnota zákazky 47 mil. eur bez DPH podľa Slovenskej pošty vychádza z reálneho stavu čerpania v predchádzajúcich obdobiach a predpokladaného prirodzeného nárastu objemu balíkových zásielok počas nadchádzajúcich troch rokov bez štrukturálnych zmien na trhu.
„S prihliadnutím na trend významného nárastu počtu balíkových zásielok sa Slovenská pošta rozhodla naplánovať výšku nákladov v priemere na 15,6 mil. eur ročne. Výber a distribúcia poštových zásielok zahŕňa prijímanie poštových zásielok, prijímanie odplaty za podanie poštových zásielok v hotovosti alebo cez POS terminály, vyberanie poštových zásielok podľa platných poštových podmienok a interných smerníc Slovenskej pošty,“ poznamenala Rovenská.
Súčasťou zákazky je aj triedenie, preprava a dodávanie zásielok, ako aj vedenie dokumentácie dodávacej služby, inkaso dobierkových súm, clo a iné poplatky súvisiace so zásielkami, či preberanie dokumentácie k doručovaným zásielkam alebo tovaru na výmenu. Predmetné služby zahŕňajú aj distribúciu tlačovín, zabezpečenie zberných jázd či ukladanie a vyberanie oznámených zásielok z BalíkoBOXov.
„Práve autonómne BalíkoBOXy sú už dnes efektívnou alternatívou voči kuriérskym službám, ponúkajú podaj a výber zásielok 24 hodín denne sedem dní v týždni bez komplexnej obsluhy personálom. Slovenská pošta rozširuje sieť BalíkoBOXov, ktorých je dnes spolu 59,“ uviedla Rovenská.
V tomto roku by malo pribudnúť šesť a v budúcom roku ďalších 70 BalíkoBOXov. Spoločnosť má ambíciu vybudovať v spolupráci s partnermi celoslovenskú sieť s viac ako tristo BalíkoBOXami.
„Vysúťažený zmluvný partner sa bude musieť zaviazať dodržiavať pravidlá kvality poskytovaných služieb. V prípade porušenia a zníženia kvality doručovania pod 80 % za tri po sebe nasledujúce mesiace bude vzájomná spolupráca prehodnocovaná. Víťazný uchádzač musí byť poistený v plnej výške na prípadné škody, ktoré pri plnení svojich povinností Slovenskej pošte spôsobí,“ upozornila Rovenská.
Poštová spoločnosť považuje za dôležité aj zabezpečenie svojej prezentácie viditeľným označením cez logá kuriérskych áut a uniformy kuriérov víťazného zmluvného uchádzača.
Slovenská pošta je v SR jednotkou v objeme doručených balíkov, v posledných dvoch rokoch využili jej služby pri doručení balíka tri štvrtiny opýtaných. Z toho až 76 % využilo doručenia balíka na adresu kuriérom.
Na Slovensku je v súčasnosti 420 doručovacích rajónov, ide o funkčne rozdelené územia obcí a miest, kde zabezpečujú distribúciou listových a balíkových zásielok. Slovenská pošta zaisťuje najmä doručovanie balíkov externými dodávateľmi od roku 2012. V súčasnosti pokrýva interne balíkovými doručovateľmi len 6 % doručovacích rajónov.
Externí kuriéri vyzdvihli a doručili v roku 2014 vyše 4,4 milióna zásielok, v roku 2016 už takmer 5,2 milióna a vlani 416 externých kuriérov zabezpečilo dodanie viac ako 7,1 milióna zásielok.
„Tohtoročný plán kalkuje s počtom zásielok viac ako 9,1 milióna. S prihliadnutím na nárast v predchádzajúcich obdobiach Slovenská pošta počíta s medziročným 15 až 20-percentným nárastom balíkov,“ dodala Rovenská.
Viac k témam: tender, verejná súťaž, verejné obstarávanieZdroj: Webnoviny.sk – Slovenská pošta hľadá externého partnera na doručovanie zásielok za desiatky miliónov eur © SITA Všetky práva vyhradené.
