
# 
        افشای نقش خطرناک«بعثی‌ها و صرخی‌ها» در تظاهرات
      

Published at: **2019-11-03T15:33:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637817/%D8%A7%D9%81%D8%B4%D8%A7%DB%8C-%D9%86%D9%82%D8%B4-%D8%AE%D8%B7%D8%B1%D9%86%D8%A7%DA%A9%D8%A8%D8%B9%D8%AB%DB%8C%E2%80%8C%D9%87%D8%A7-%D9%88-%D8%B5%D8%B1%D8%AE%DB%8C%E2%80%8C%D9%87%D8%A7-%D8%AF%D8%B1-%D8%AA%D8%B8%D8%A7%D9%87%D8%B1%D8%A7%D8%AA)

به گزارش بولتن نیوز، برهم صالح رئیس جمهوری عراق و نوری المالکی رئیس ائتلاف دولت قانون در دیدار با یکدیگر به بررسی آخرین اوضاع سیاسی و امنیتی این کشور پرداختند. صالح و مالکی در این دیدار همچنین تدابیری را که می‌تواند به تحقق خواسته‌های تظاهرات کنندگان کمک کند، بررسی کردند.
بر اساس بیانیه دفتر مالکی، دو طرف همچنین بر ضرورت حفظ مسالمت‌آمیز بودن تظاهرات و خلل وارد نشدن به امنیت و نهادهای دولتی و مدارس و دانشگاه‌ها و شرکت‌های نفتی و بنادر و تسریع در اجرای بسته اصلاحاتی که دولت اعلام کرد و اعتماد نمایندگان ملت در پارلمان را به دست آورد، تأکید کردند.
این بیانیه آورده است دو طرف همچنین تمام طرف‌ها و گروه‌های سیاسی و مردمی را به حمایت از این برنامه اصلاحاتی دعوت و تأکید کردند همه باید هوشیاری خود را حفظ کرده و فرصت را از دشمنان گرفته و فتنه را مهار کنند.
هشدارها درباره بروز خلأ سیاسی در صورت برکناری عبدالمهدی
یک تحلیلگر سیاسی درباره بروز خلأ سیاسی در صورت برکناری عادل عبدالمهدی از نخست وزیری و عدم انتخاب شخصیت جایگزین وی هشدار داد.
حافظ آل‌بشاره امروز یکشنبه با بیان این مطلب افزود آمریکا نظامیانش را در عراق مستقر خواهد کرد، همان کاری که در سال 2003 انجام داد و در انتخاب نخست وزیر جدید دخالت خواهد کرد.
بشاره تصریح کرد عادل عبدالمهدی پس از توافقات دشوار و درگیری و کشمکش میان گروه‌های سیاسی به مقام صدارت رسید و در صورت استعفای عبدالمهدی، انتخاب شخصیت جایگزین وی بسیار دشوار خواهد بود و ممکن است منجر به بروز خلأ سیاسی شود.
وی افزود استعفای عبدالمهدی و بروز خلأ سیاسی سبب می‌شود که فتنه‌افکنان که بر موج تظاهرات سوار می‌شوند، از آن سوء‌استفاده کنند، بنابراین، تصمیم برکناری یا استعفای عبدالمهدی، هوشمندانه و حکیمانه نیست.
آل‌بشاره درباره دخالت آمریکا برای تعیین شخصیت جدید به‌عنوان نخست وزیر در صورت ورود کشور به خلأ سیاسی پس از استعفای عبدالمهدی هشدار داد و گفت گروه‌های سیاسی قطعاً بار دیگر درباره انتخاب شخصیت جایگزین عبدالمهدی با هم اختلاف پیدا خواهند کرد.
وی تأکید کرد خلأ سیاسی به‌نفع آمریکاست و سبب افزایش حضور نظامی این کشور در عراق می‌شود که در حال حاضر هم نظامیانی دارد، ولی آنها حضور نظامی خود را در بغداد و استان‌های دیگر گسترش خواهند داد که خطراتش کمتر از حضورشان در کشور در سال 2003 نخواهد بود.
این کارشناس خاطرنشان کرد: یک توطئه بین‌المللی علیه عراق در حال طراحی است به‌ویژه با توجه به اینکه شاهد موج‌سواری برخی گروه‌های شناخته‌شده و خرابکار بر تظاهرات هستیم، که در این زمینه نیروهای امنیتی جاسوسانی وابسته به برخی کشورهای منطقه را دستگیر کرده‌اند که این افراد در راستای متشنج کردن اوضاع و ایجاد مشکلات امنیتی و سوق دادن تظاهرات کنندگان به‌سمت حمله به مقرها و اموال دولتی تلاش می‌کردند.
اقدام مشکوک افراد ناشناس در بیرون‌کردن کارکنان نیروگاه برق در شرق بغداد
الفرات گزارش داد گروه‌هایی امروز کارکنان نیروگاه برق الفارابی در منطقه البلدیات در شرق پایتخت را از این مکان به‌زور اخراج کردند.
این رسانه پیشتر هم گزارش داده بود که برخی مناطق پایتخت شاهد بسته شدن راه‌ها و مدارس همزمان با اعلام نافرمانی مدنی از سوی تظاهرات کنندگان بوده است.
عقب‌نشینی گروه‌های مسلح و بازگشایی راه‌ها در بغداد
الفرات گزارش داد گروه‌های مسلحی که راه‌ها را در برخی مناطق بغداد بسته بودند، عقب‌نشینی کرده و راه‌ها بازگشایی شد.
این گروه‌ها از صبح امروز مانع رسیدن کارکنان به ادارات و محل کار خود شده بودند.
این رسانه گزارش داده بود شهرک الصدر بغداد و مناطق دیگر پایتخت شاهد اعتصاب اجباری است که گروه‌های مسلح آن را اجرا می‌کنند، این گروه‌ها در راستای اجرای اعتصاب، مانع رفتن کارکنان به ادارات شده و راه‌های اصلی را در پایتخت بسته‌ بودند.
افشای نقش بعثی‌ها و صرخی‌ها(1) در به‌خشونت‌کشاندن تظاهرات عراق
جاسم البیاتی وزیر اسبق عراقی گفت تظاهرات حقی است که قانون اساسی برای بیان نیازها و خواسته‌های شهروندان تضمین کرده است.
البیاتی به العهد نیوز گفت تظاهرات حق مشروع همه شهروندان است، ولی در این زمان به یک پیچ خطرناک تبدیل شده و آن تشدید فشارها بر اقتصاد عراق در جنوب از طریق بستن بنادر و چاه‌های نفتی یا عدم حضور کارکنان در ادارات خود است که معنایش فروپاشی اقتصاد عراق در صورت ادامه این شیوه است.
وی افزود تظاهرات از حالت طبیعی خود خارج شده و همه باید طبقه فقیر موجود در عراق را در نظر بگیرند و اگر این وضعیت ادامه یابد، مواد ضروری برای زندگی انسان به‌تدریج کاهش می‌یابد و بیشترین ضرر را فقیران متحمل خواهند شد.
البیاتی اظهار داشت سخنان مرجعیت عالی نقشه راه و هر شکلی از اشکال تغییر را مشخص کرد، ساختار یا نظام اگر قرار است متحول شود باید از طریق همه‌پرسی بر اساس رهنمودهای مرجعیت صورت گیرد.
وی افزود انحلال کابینه به این شکل، معنایش وارد شدن عراق در وضعیت خطرناک است.
این وزیر اسبق دولت عراق تصریح کرد نمی‌توان وجود بعثی‌ها و صرخی‌ها (طیف انحرافی به‌سرکردگی الصرخی که مورد حمایت گسترده انگلیس و دستگاه‌های اطلاعاتی دشمنان عراق است) و پایگاه‌های ارتباط اجتماعی و همچنین نقش سعودی و دیگران در تحریک گروه‌های وابسته به خود را انکار کرد.
وی افزود برخی به‌دنبال وارد کردن کشور در بحران واقعی و فروپاشی دولت و کشور عراق هستند.
(1)نگاهی به فرقه الصرخی و تحرکات خطرناک وی در عراق :
شیخ محمود بن عبدالرضا بن محمد الحسنی الصرخی متولد کاظمین است، در سال 2003 قبل از سرنگونی رژیم صدام، دیکتاتور معدوم عراق به یک باره ظاهر شد،الصرخی با وجود نداشتن وزن علمی، خود را از شاگردان آیت‌الله شهید محمدباقر صدر و آیت الله سیستانی معرفی کرد و از سال 2003 میلادی (در 40 سالگی) با ادعای «مرجعیت» در عراق فعالیت خود را آغاز و خود را به عنوان یکی از مراجع دینی عراق در سطح آیت‌الله العظمی معرفی کرد و در این میان از حمایت تبلیغاتی گسترده برخی رسانه‌های غربی و عربی به ویژه العربیه بهره‌مند شده و این حمایت‌ها همچنان از این فرد و هوادارانش برای ایجاد شکاف و فتنه و دودستگی در میان ملت عراق ادامه دارد.
سپس مسائلی همچون حسنی بودن و ارتباط با امام زمان(عجل الله تعالی فرجه) درباره وی شایع شد. پس از آن انحراف جدیدی شکل گرفت که نارضایتی و اعتراض مراجع تقلید را در پی داشت.
الصرخی که همزمان با اعدام صدام و نابودی حزب بعث عراق مخفی شده بود،در سال 1393 همزمان با ظهور داعش و حزب بعث و تحرکات تروریستی آنها در عراق بار دیگر با هدف ایجاد فتنه بین شیعیان این کشور آفتابی شد.
رسانه‌های عراق در آن زمان از درگیری طرفداران الصرخی با نیروهای امنیتی و انتظامی در کربلای معلی و الدیوانیه خبر داده بودند، تحرکات خشونت طلبانه فرقه الصرخی تا جایی پیش رفت که تیرماه 1393 استاندار وقت کربلا از کشف کارگاه بمب‌سازی متعلق به هواداران «الصرخی» خبر داده بود و این فرقه خطرناک، فتنه کربلا را رقم زد.
عقیل الطریحی در آن زمان تاکید کرده بود که به هیچ یک از طرفداران «الصرخی» اجازه داده نمی شود در آینده در استان کربلا حضور داشته باشند.
وی گفته بود : اسناد و دستگاه های بی سیم و موبایل در کارگاه بمب‌سازی کشف شده است که نشان می دهد آنها با دو کشور خارجی در ارتباط هستند.
استاندار کربلا تاکید کرده بود الصرخی از علمای دینی نیست و طرفداران وی به شهروندان حمله می کنند از همین روی مجبور شدیم برای متوقف کردن آنها دست به سلاح ببریم.
در همین راستا سرلشگر عثمان الغانمی فرمانده وقت ستاد عملیات منطقه الفرات الاوسط نیز گفته بود در اغتشاشات فرقه الصرخی در کربلا ، 350 نفر از طرفدارانش بازداشت شدند.
رسانه‌های سعودی در آن سال(1393) همزمان با فتنه داعش،‌تحرکات گسترده ای را برای شعله ور کردن آتش فتنه مذهبی در عراق از طریق به بازی گرفتن عقاید شیعیان و مرجع سازی همسو با سیاست های فتنه گرانه حاکمان عربستان به راه انداختند، این رسانه‌ها به طور خاص تبیلغ عقاید و سیاست های تفرقه افکنانه عامل فتنه کربلا به نام الصرخی را با معرفی وی به عنوان مرجع عالی شیعه عراق تشدید کرده بودند.
در این زمینه، روزنامه الوطن از رسانه های رسمی سعودی، محمود الصرخی را که به سبب اقدامات فتنه افکنانه اش تحت پیگرد مقامات عراقی قرار داشت، به عنوان «مرجع دینی عراق که در مقابل طمع ورزی های ایران به زعم این رسانه فتنه گر ایستاده است»، تبلیغ می‌کرد.
این در حالی بود که مقامات عراقی، گروه الصرخی را گروهی قانون شکن معرفی می‌کردند که به اقدامات خشونت آمیز در داخل عراق دست زده و برای فتنه افکنی میان بزرگترین عنصر تشکیل دهنده جامعه عراق یعنی شیعیان تلاش می‌کرد و در مقابل تلاش های دولت برای مقابله با تروریسم و فتوای جهاد کفایی ایستاده بود، فتوایی که در پی اشغال شهر سنی نشین موصل توسط گروه تروریستی تکفیری داعش در همان سال(1393)، از سوی آیت الله العظمی سیستانی مرجع عالی شیعیان عراق با هدف کمک به مردم موصل که اکثر آنها سنی مذهب هستند، صادر شده بود.
مقامات محلی در کربلای معلی در آن زمان تاکید کرده بودند که اسناد و مدارک و شواهدی به دست آمده اند که ارتباط الصرخی و گروه وی را با برخی کشورهای بیگانه اثبات می کند که دفاع رسانه های سعودی از جمله الوطن از الصرخی و مرجع سازی از وی در این راستا تفسیر شده بود.
روزنامه الوطن در حالی الصرخی را مرجع شیعی خوانده که اقدامات خشونت آمیز و تفرقه افکنانه اش با خشم و انزجار مردم عراق و برخورد قاطع دستگاه های امنیتی روبرو شده بود و اجازه عرض اندام پیدا نکرده بود.
الصرخی از یک مکان نامعلوم که حامیانش برای وی ایجاد کرده بود، اظهاراتی را بر زبان جاری کرده که اوج مزدوری وی را که عبای دین را به دروغ بر تن کرده، نشان داد، وی به صراحت از گروه تروریستی داعش حمایت کرده و پیش بینی کرده بود که جنگ علیه این گروه شکست بخورد، وی همچنین درباره پیوستن جوانان اهل سنت به شوراهای بیداری که با تکفیری ها می جنگند، هشدار داده بود.
روزنامه الوطن سعودی به نقل از احمد الحافظی که وی را سخنگوی الصرخی مرجع خودساخته سعودی ها برای شیعیان معرفی کرده، در تلاش برای تخریب گروه های مردمی که در کنار نیروهای ارتش با تروریست های تکفیری می جنگیدند و توانسته بودند موفقیت های زیادی را با پاکسازی مناطق مختلف که بیشتر آنها سنی نشین است از لوث تکفیری ها کسب کنند، مدعی شده بود مرجعیت الصرخی پیشنهادهای وسوسه انگیز و تسهیلات مالی ایران را در مقابل تبعیت مرجعیت الصرخی از ایران نپذیرفت.
در حالی که نیروهای بسیج مردمی(حشد شعبی) در کنار نیروهای ارتش با تروریست های تکفیری برای نجات مردم اهل سنت از شر آنها می جنگیدند، الوطن سعودی با تبلیغ الصرخی به نقل از وی مدعی شده بود این گروه ها در راستای خدمت به اهداف و برنامه های ایران در خاک عراق می جنگند تا به این ترتیب مبارزه آنها با تروریست های تکفیری را کم اهمیت نشان داده و وجهه آنها را مخدوش کنند.
سخنگوی الصرخی به صراحت خواستار حمایت عربستان از گروه هایی مانند گروه الصرخی و گروه های همسو و تقویت آنها شده بود.
تبلیغ الصرخی به عنوان مرجع شیعه و برجسته سازی شخصیت وی نشان دهنده این واقعیت بوده که مقامات سعودی که توطئه هایشان برای شعله ور شدن جنگ مذهبی در عراق پس از سرنگونی صدام تا کنون به دلیل درایت و هوشیاری مرجع عالی دینی عراق و علمای دلسوز و آگاه اهل سنت نقش بر آب شده ، نوک حملات طایفه ای و فتنه گرانه خود را متوجه اکثریت ملت عراق یعنی شیعیان از طریق تبیلغ افراد معلوم الحالی همچون الصرخی و معرفی وی به عنوان مرجع شیعی عراقی با هدف به حاشیه راندن نقش انکارناپذیر و راهبردی آیت الله سیستانی مرجع عالی شیعیان عراق کرده است تا با شعله ور کردن شراره های فتنه مذهبی، زمینه کنار زدن اکثریت از روند سیاسی و اداره عراق و بازگرداندن مهره های همسو با خود یعنی بعثی های صدامی تکفیری با نابودی روند دموکراتیک موجود در این کشور را فراهم کند.
