
# 
        کتابی که وظایف بندگان را نسبت به امام زمان (عج) مشخص می‌کند
      

Published at: **2019-11-07T10:55:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638615/%DA%A9%D8%AA%D8%A7%D8%A8%DB%8C-%DA%A9%D9%87-%D9%88%D8%B8%D8%A7%DB%8C%D9%81-%D8%A8%D9%86%D8%AF%DA%AF%D8%A7%D9%86-%D8%B1%D8%A7-%D9%86%D8%B3%D8%A8%D8%AA-%D8%A8%D9%87-%D8%A7%D9%85%D8%A7%D9%85-%D8%B2%D9%85%D8%A7%D9%86-%D8%B9%D8%AC-%D9%85%D8%B4%D8%AE%D8%B5-%D9%85%DB%8C%E2%80%8C%DA%A9%D9%86%D8%AF)

به گزارش بولتن نیوز، کتاب «تکالیف بندگان نسبت به امام زمان (عج)» قسمتی از کتاب شریف مکیال المکارم، اثر آیت اللّه‏ سیّد محمدتقی موسوی اصفهانی است. کتاب حاضر، به معرفی و بیان هشتاد وظیفه و تکلیف از وظایف و تکالیف منتظران در زمان غیبت حضرت حجت پرداخته است. این کتاب در ۵۸۴ صفحه و در سال ۱۳۹۵ توسط انتشارات کتاب جمکران به چاپ رسید.
تحصیل شناخت صفات و آداب و ویژگی‌‏های آن حضرت، اندوهگین بودن در فراق آن حضرت، دعا در زمان غیبت، هدیه کردن نماز و قرائت قرآن، تقیه، سفارش یکدیگر به صبر در زمان غیبت، تهذیب نفس و پرهیز از شهرت، تعیین کردن وقت ظهور و تکذیب نمودن مدعیان نیابت خاصه، تأسی جستن به اخلاق و اعمال حضرت، حفظ زبان، گریستن و زیارت امام حسین علیه‏ السلام، اهتمام در ادای حقوق برادران دینی و … از دیگر موضوعاتی است که در این کتاب آمده است.
در بخشی از کتاب آمده است:
از وظایف بندگان نسبت به آن حضرت علیه السلام
اوّل: تحصیل شناخت صفات و آداب و ویژگی‌های آن جناب است و نیز شناخت علائم حتمیه ظهور او. آن حضرت علیه السلام امامی است که اطاعتش فرض و واجب می‌باشد، و هر کس که اطاعتش واجب است باید صفاتش را شناخت، تا با شخص دیگری که مقام او را به دروغ و ستم مدّعی گردد، اشتباه نشود؛ بنابراین شناخت و دانستن صفات مولایمان حضرت حجّت علیه السلام واجب است.
شیخ صدوق از حضرت ابوالحسن موسی بن جعفر علیه السلام روایت آورده که فرمود: هرکس در چهار چیز شک کند به تمام آنچه خدای – تبارک و تعالی – نازل فرموده کفر ورزیده است … یکی از آن‌ها شناختن امام در هر زمان از جهت شخص و صفات اوست.
