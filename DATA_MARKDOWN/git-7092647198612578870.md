
# بررسی لایحه ایجاد نیروگاه پسماند سوز کلانشهر‌ها در مجلس/رونق تاسیس نیروگاه‌های خورشیدی خانگی

Published at: **2019-11-03T12:07:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39586/%D8%A8%D8%B1%D8%B1%D8%B3%DB%8C-%D9%84%D8%A7%DB%8C%D8%AD%D9%87-%D8%A7%DB%8C%D8%AC%D8%A7%D8%AF-%D9%86%DB%8C%D8%B1%D9%88%DA%AF%D8%A7%D9%87-%D9%BE%D8%B3%D9%85%D8%A7%D9%86%D8%AF-%D8%B3%D9%88%D8%B2-%DA%A9%D9%84%D8%A7%D9%86%D8%B4%D9%87%D8%B1%E2%80%8C%D9%87%D8%A7-%D8%AF%D8%B1-%D9%85%D8%AC%D9%84%D8%B3%D8%B1%D9%88%D9%86%D9%82-%D8%AA%D8%A7%D8%B3%DB%8C%D8%B3-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%AE%D9%88%D8%B1%D8%B4%DB%8C%D8%AF%DB%8C-%D8%AE%D8%A7%D9%86%DA%AF%DB%8C)


        رئیس سازمان ساتبا در مورد آخرین وضعیت نیروگاه‌های تولید برق از پسماند و ارائه لایحه‌ای از سوی وزارت نیرو خبر داد و گفت: این پیشنهاد به تصویب هیات وزیران رسید و هم‌اکنون در حال بررسی در صحن علنی مجلس شورای اسلامی است که تاکنون پنج ماده از شش ماده آن به تصویب رسیده است و منابع مالی لازم برای پرداخت صورت حساب‌های برق این نیروگاه‌ها پیش‌بینی شده است.
      
به گزارش برق نیوز، رئیس سازمان ساتبا از ادامه بررسی لایحه دولت برای ایجاد نیروگاه‌های تولید برق از پسماند در کلانشهر‌ها و شهر‌های ساحلی در مجلس شورای اسلامی خبر داد.   سید محمد صادق‌زاده در نشست خبری که در حاشیه نوزدهمین نمایشگاه بین‌المللی صنعت برق برگزار شد، با تاکید بر اینکه انرژی‌های تجدیدپذیر در کشور طی سال‌های گذشته رشد خوبی داشته اند، اظهار کرد: انرژی‌های تجدید پذیر طی سه سال گذشته به طور متوسط هر سال بیش از ۳۰ درصد نرخ رشد داشته اند که این نشان می‌دهد در کشور عزم جدی از سوی بخش خصوصی، مردم و دولت برای این موضوع وجود دارد. وی با اشاره به قیمت پایین فروش تکلیفی برق، گفت: این موضوع سرمایه گذاری در صنعت برق را تحت‌الشعاع قرار می‌دهد و اگر این مشکل برطرف نشود نرخ رشد انرژی‌های تجدید‌پذیر دچار رکود خواهند شد. رئیس سازمان ساتبا تاکید کرد: دولت و مجلس شورای اسلامی باید نسبت به رفع مشکل اقتصاد صنعت برق اقدام کنند. صادق زاده با بیان اینکه افزایش ۳۰ درصدی نرخ نیروگاه‌های تجدید‌پذیر جذابیت‌های خوبی برای ورود سرمایه ایجاد کرده است، عنوان کرد: از زمانی که این موضوع توسط وزیر نیرو ابلاغ شد شاهد بازخورد‌های خوبی از سوی بخش خصوصی بودم.* تولید مبدل‌های انرژی خورشیدی در کشور وی در ادامه از تولید مبدل‌های انرژی خورشیدی در کشور خبر داد و گفت: آخرین حلقه در توسعه فناوری نیروگاه‌های تجدید‌پذیر در کشور ما مبدل‌های انرژی خورشیدی بود که قبلا در کشور تولید نمی‌شد و در حال حاضر در تهران و مشهد فرآیند تولید آن آغاز شده است.*از شش نیروگاه پسماندسوز بهره‌برداری می‌شود رئیس سازمان ساتبا در ادامه در مورد آخرین وضعیت نیروگاه‌های تولید برق از پسماند و ارائه لایحه‌ای از سوی وزارت نیرو خبر داد و گفت: این پیشنهاد به تصویب هیات وزیران رسید و هم‌اکنون در حال بررسی در صحن علنی مجلس شورای اسلامی است که تاکنون پنج ماده از شش ماده آن به تصویب رسیده است. در این لایحه تولید برق از پسماند در کلانشهر‌ها و شهر‌های ساحلی که با مشکل پسماند مواجه هستند پیشنهاد شده است. همچنین منابع مالی لازم برای پرداخت صورت حساب‌های برق این نیروگاه‌ها پیش‌بینی شده و به نظر می‌رسد پس از ابلاغ این قانون حرکت جدی در زمینه‌ی تولید برق از پسماند آغاز شود. به گفته صادق زاده طبق لایحه پیشنهاد شده و ماده‌ای که در صحن علنی مجلس شورای اسلامی تصویب شد این مورد به صورت جداگانه در قبوض برق مردم درج می‌شود. قانونی وجود دارد مبنی بر این‌که سازمان برنامه و بودجه مکلف شده که هر سال میزان بودجه مورد نیاز نیروگاه‌های زباله‌سوز را پیش‌بینی و تامین کند. وی با بیان این که نرخ خرید برق از این نیروگاه‌ها ۹۰۰ تومان بر کیلووات است، افزود: زمانی که قانون ابلاغ شد نرخ مصوبه به شورای اقتصاد ارجاع شده و امکان دارد تا ۱۵۰۰ تومان افزایش پیدا کند. رئیس سازمان ساتبا با بیان این‌که حدود شش نیروگاه زباله‌سوز با ظرفیت ۱۱ مگاوات در حال بهره‌برداری است، اظهار کرد: استعداد کشور در این زمینه مجموعا ۸۰۰ مگاوات است و لایحه‌ای که در مجلس شورای اسلامی در حال بررسی است ۴۰۰ مگاوات از ۸۰۰ مگاوات پوشش داده می‌شود. صادق‌زاده با تاکید بر این‌که تولید برق از پسماند بهترین راه‌حل مقابله با پسماند نیست، توضیح داد: فعلا این تنها راه‌حل در کلانشهر‌ها و شهر‌های ساحلی است. راه‌حل بهتر تفکیک و بازیافت زباله بوده که هنوز در شهر‌های کوچک این فرصت وجود دارد.* حمایت دولت از خریداران تجهیزات داخلی رئیس سازمان ساتبا در ادامه با تاکید بر این‌که در حال حاضر اغلب تجهیزات مورد نیاز نیروگاه‌های تجدید‌پذیر درکشور تولید می‌شود، گفت: ابتدا و در طی سه سال نخست اغلب تجهیزات وارداتی بودند، اما تاکنون همه فناوری‌های مورد نیاز در داخل کشور در حال احداث است و برای هر تجهیز سه یا چهار تولید‌کننده وجود دارد. وی ادامه داد: اگر سرمایه گذاران از تجهیزات داخلی استفاده کنند دولت تا ۳۰ درصد افزایش نرخ خرید برق از آن‌ها حمایت می‌کند. صادق‌زاده با بیان این‌که ظرفیت تجدید‌پذیر‌ها در کشور ۸۴۱ مگاوات است، اظهار کرد: به غیر از ۱۵۰ مگاوات نخست که با سرمایه گذاری مستقیم خارجی افتتاح شد سایر ظرفیت‌ها با جمع‌آوری نقدینگی داخلی احداث شده است.*عدم اصلاح قیمت حامل‌های انرژی مانع توسعه تجدید‌پذیر‌هارئیس سازمان ساتبا در ادامه با اشاره به قانون برنامه ششم توسعه اظهار کرد: در ماده ۵۰ این قانون اشاره شده است که تا پایان برنامه ۵۰ درصد ظرفیت تولید برق کشور با ظرفیت حدود ۴۵۰۰ مگاوات باید از نیروگاه‌های تجدیدپذیر تامین شود. وی ادامه داد:، اما این قانون ماده ۳۹ هم دارد که مقدم بر ماده ۵۰ است در این ماده تاکید شده است که قیمت حامل‌های انرژی باید اصلاح شود که متاسفانه تاکنون این اتفاق رخ نداده است؛ بنابراین زمانی که ماده ۳۹ اجرا نشده چگونه باید ماده ۵۰ را اجرا کنیم؟*رونق تاسیس نیروگاه‌های خورشیدی توسط مردم مدیرعامل سازمان ساتبا در ادامه با اشاره به تاسیس نیروگاه‌های خورشیدی توسط مردم در پشت‌بام‌ها گفت: تاسیس نیروگاه‌های خورشیدی در پشت‌بام وارد تجربه دو ساله خود شد و برای این‌که مردم به خریداران برق دسترسی داشته باشند به شرکت‌های توزیع نمایندگی داده شد. صادق‌زاده از احداث ۳۵۰۰ کیلووات نیروگاه خورشیدی در پشت‌بام خانه‌های مردم خبر داد و افزود: صورت حساب برق آن‌ها دو ماه به دو ماه اعلام و از سوی ما پرداخت می‌شود. پیش بینی شده است که این میزان به ۵۰۰۰ مگاوات افزایش پیدا کند. این برق با قیمت کیلووات ساعتی حداقل ۱۰۴۰ تومان خریداری می‌شود. وی با بیان این‌که ظرفیت نصب نیروگاه‌های پشت‌بامی از پنج کیلووات به سقف ۱۰ کیلووات افزایش یافته است، ادامه داد: کسی که ۱۰ کیلووات نیروگاه تاسیس می‌کند ماهیانه دو میلیون و ۵۰۰ مگاوات درآمد خواهد داشت و میزان سرمایه مورد نیاز آن ۶۰ تا ۷۰ میلیون تومان است که پیش بینی می‌شود به ۵۰ تا ۶۰ میلیون تومان کاهش پیدا کند. مدیرعامل سازمان ساتبا با تاکید بر این‌که ایران استعداد خوبی برای تاسیس نیروگاه‌های خورشیدی دارد، گفت: کم‌استعداد‌ترین منطقه کشور از نظر تابش خورشید که سواحل خزر است دو برابر آلمان ظرفیت دارد. صادق‌زاده با بیان این‌که ساتبا نمی‌تواند در سرمایه گذاری مشارکت داشته باشد، گفت: در این راستا بانک‌های خصوصی و سازمان‌هایی مانند بسیج مهندسین که تصمیم دارند بیش از ۱۰۰ مگاوات را تامین مالی کنند یا کمیته امداد که تاکنون بیش از ۲۰۰۰ نیروگاه را تامین مالی کرده، حمایت می‌کند.
