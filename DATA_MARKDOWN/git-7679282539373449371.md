
# महाराष्ट्र में जारी गतिरोध के बीच आज दिल्ली में अमित शाह से मिल सकते हैं फडणवीस

Published at: **2019-11-03T15:27:41+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-maharashtra-cm-devendra-fadnavis-to-amit-shah-tomorrow-in-delhi-2829955.html)

महाराष्ट्र में नई सरकार के गठन को लेकर जारी गतिरोध के बीच मुख्यमंत्री देवेंद्र फडणवीस सोमवार को बीजेपी के राष्ट्रीय अध्यक्ष और गृहमंत्री अमित शाह से दिल्ली में मुलाकात करेंगे। ऐसे में महाराष्ट्र की वर्तमान राजनीति को लेकर दोनों नेताओं के बीच चर्चा होने की संभावना है। हालांकि न्यूज एजेंसी एएनआई के मुताबिक ये मुलाकात महाराष्ट्र में बे मौसम हुई बारिश के कारण प्रभावित किसानों के लिए केंद्र सरकार से और सहायता लेने को लेकर होगी। 
इधर महाराष्ट्र के मुख्यमंत्री देवेंद्र फड़नवीस ने आशवासन दिया है कि शिवसेना के साथ कुर्सी की खींचतान के बीच सरकार बनेगी और शिवसेना से गठबंधन के साथ ही बनेगी। फड़नवीस ने अकोला में बारिश के कारण खराब फसलों की समीक्षा के दौरान कहा कि सरकार को लेकर गतिरोध खत्म होगा और जल्दी ही सरकार बनेगी। दुसरी ओर शिवसेना अध्यक्ष उद्धव ठाकरे ने कहा है कि सरकार को लेकर जो भी होना होगा वह लोगों को जल्दी ही मालूम हो जाएगा।
महाराष्ट्र में सरकार गठन को लेकर ट्विस्ट पर ट्विस्ट आते जा रहे हैं। इसी कड़ी में रविवार को राकांपा नेता अजित पवार ने कहा है कि उनके पास शिवसेना के संजय राउत का संदेश आया है। उन्होंने कहा कि हाल ही में संजय राउत की ओर से मुझे एक संदेश मिला। मैं एक मीटिंग में था तो जवाब नहीं दे सका। चुनाव के बाद ये पहली बार हो जब उन्होंने मुझे संपर्क किया है। मैं उन्हें जल्दी ही कॉल करूंगा। इधर शिवसेना के वरिष्ठ नेता संजय राउत ने रविवार को कहा कि उनकी पार्टी भाजपा से केवल मुख्यमंत्री पद के मुद्दे पर ही बातचीत करेगा।
