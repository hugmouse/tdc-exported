
# พท.ขู่ตัดงบฯกระทรวงอย่างน้อย2หมื่นล้าน

Published at: **2019-11-04T10:25:00+00:00**

Author: ****

Original: [เดลินิวส์](https://www.dailynews.co.th/politics/739978)


        “เพื่อไทย”ยังอุบไต๋ยื่นซักฟอก อ้างรอคุยพรรคร่วมฝ่ายค้านก่อน ขู่ตัดงบกระทรวงอย่างน้อย 2 หมื่นล้านบาท
      
เมื่อวันที่ 4 พ.ย. ที่พรรคเพื่อไทย น.อ.อนุดิษฐ์ นาครทรรพ เลขาธิการพรรคเพื่อไทย แถลงภายหลังการประชุมคณะกรรมการยุทธศาสตร์พรรคเพื่อไทยว่า การอภิปรายไม่ไว้วางใจรัฐบาล พรรคเพื่อไทยมีข้อมูล การบริหารงานของรัฐบาลที่บกพร่อง ไร้ประสิทธิภาพ แม้รัฐบาลนี้จะบริหารงานมาเพียง 3 เดือนเศษ แต่ก็พบร่องรอยบางประการที่อาจจะมีการทุจริตคอร์รัปชั่น จากข้อมูลที่ได้มาเรามีความพร้อมที่จะยื่นอภิปรายไม่ไว้วางใจรัฐบาล ส่วนของรายละเอียดวันอภิปราย จะยื่นอภิปรายครม.ทั้งคณะหรือรายบุคคล หรือรัฐมนตรีคนใด กระทรวงใดบ้างนั้น คงต้องรอการหารือกับพรรคร่วมฝ่ายค้านอีกครั้ง แต่ยืนยันว่า ข้อมูลที่เราได้มา มีรัฐมนตรีหลายคนเข้าข่ายถูกอภิปรายได้ แต่ตอนนี้ขอยังไม่เปิดเผยว่ามีใครบ้าง กระทรวงใดบ้าง แต่อาจจะมีบางคนที่คาดไม่ถึงรวมอยู่ด้วยด้านนายวรวัจน์ เอื้ออภิญญกุล คณะกรรมาธิการวิสามัญพิจารณาร่างพระราชบัญญัติงบประมาณรายจ่ายปนะจำปีงบปนะมาณ พ.ศ.2563 กล่าวว่า กรรมาธิการฯ พิจาณาไปแล้ว2กระทรวงคือ กระทรวงพาณิชย์ และกระทรวงดิจิทัลเพื่อเศรษฐกิจและสังคม ขณะนี้กำลังพิจารณากระทรวงทรัพยากรธรรมชาติและสิ่งแวดล้อม ทั้งนี้ งบประมาณไม่ได้ถูกนำไปกระตุ้นเศรษฐกิจ สร้างรายได้ให้ประชาชน คงจะไม่มีทางพัฒนาเศรษฐกิจของประเทศได้ นอกจากนี้ ยังพบร่องรอยซึ่งเชื่อว่าน่าจะมีการทุจริตเกิดขึ้น เรากำลังดูข้อมูลในเชิงลึก ขอฝากไปถึงส่วนราชการ ซึ่งงบประมาณแต่ละกระทรวง ทบวง กรม ซึ่งอาจจะมีการปรับลดงบประมาณจำนวนมาก เพราะเห็นว่ามีการใช้จ่ายไม่ก่อให้เกิดรายได้ และอาจจะมีโครงการเอื้อต่อการทุจริต ดังนั้น อย่าตกใจถ้าจะมีการตัดงบประมาณจำนวนมาก ส่วนการแปรญัตติจะเป็นอย่างไรอยู่ที่รัฐบาลจะแปรกลับมาเป็นอย่างไรนายวรวัจน์ กล่าวอีกว่า ในส่วนของการใช้งบไปพลางก่อน คือ สำนักงบประมาณออกระเบียบให้บังคับใช้ได้ก่อนที่สภาฯ จะอนุมัติ โดยที่ยังไม่ได้ประกาศในราชกิจจานุเบกษา ซึ่งในอดีตงบพลางก่อนถูกนำไปใช้ในส่วนของเงินเดือน ค่าใช้จ่ายประจำปี ทั้งนี้ พ.ร.บ.งบประมาณ2561 มาตรา 52 ระบุว่า ข้าราชการ เจ้าหน้าที่รัฐ ในหน่วยรับงบประมาณ ถ้าไม่ปฏิบัติตามพ.ร.บ.ฉบับนี้ นอกจากถูกดำเนินคดีอาญาแล้ว ยังถูกเรียกเงินคืนได้ เมื่อคณะกรรมาธิการฯ เข้าไปดูพบว่า บางโครงการอาจจะเอื้อต่อการทุจริต จึงกังวลว่า หากมีการนำงบไปใช้ไม่ตรงวัตถุประสงค์ เมื่อนำเงินไปใช้แล้วถูกเรียกคืนภายหลัง อาจจะถูกฟ้องดำเนินคดี ซึ่งทำให้เกิดปัญหาตามมาได้ขณะที่นพ.ชลน่าน ศรีแก้ว รองหัวหน้าพรรคเพื่อไทย ในฐานะคณะกรรมาธิการฯ กล่าวว่า การจัดงบประมาณไม่สอดคล้องกับการแก้ไขปัญหาให้พี่น้องประชาชน มีการจัดให้รัฐราชการเป็นหลัก แต่สิ่งที่สอดคล้องกับนโยบายมีน้อยมาก และยังชี้แจงต่อกรรมาธิการฯ ไม่ได้ ในส่วนของงบกลางประมาณ 9.6 หมื่นล้านบาท และยังมีกฎหมายรองรับ เงินอีก 5 หมื่นล้านบาทที่สามารถดึงมาได้ตลอดเวลา เรากำลังดูว่าจะมีการนำไปใช้ในทางไม่ชอบมาพากลหรือไม่ เช่นเดียวกับในส่วนของกระทรวงต่างๆ ที่ยังสามารถปรับลดได้ประมาณ 2 หมื่นล้านบาท ตรงนี้ยอมรับว่ามีความยากในการพิจารณา เนื่องจากมีการซ่อนเม็ดเงินเอาไว้ ทำให้กรรมาธิการฯ อาจจะเข้าไปดูไม่ถึง นอกจากนี้ ยังมีรายจ่ายที่จ่ายไปพลาง ที่ทำไปก่อนแผนงาน น่าจะมีการใช้อย่างไม่ปกติ ซึ่งเราจะตามดูในรายละเอียดด้วย. 
