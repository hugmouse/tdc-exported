
# Premi Nobel, astronauti e chef, a Torino il Festival della Tecnologia

Published at: **2019-11-07T09:31:00+00:00**

Author: **SARA STRIPPOLI**

Original: [Repubblica.it](https://torino.repubblica.it/cronaca/2019/11/07/news/premi_nobel_astronauti_e_chef_a_torino_il_festival_della_tecnologia-240469681/)

C'è un Premio Nobel per l'Economia al taglio del nastro del Festival della tecnologia con il quale il Politecnico di Torino festeggia quest'anno il centosessantesimo anniversario della sua fondazione. Trecento relatori, macrotemi come l'intelligenza artificiale, l'energia, i trasporti, le telecomunicazioni. Un respiro amplissimo e un motto che svela l'orizzonte, il rimescolamento della conoscenza, il contatto fra mondi e linguaggi solo in apparenza distanti: " tecnologia e umanità, tecnologia è umanità". Apre il Festival questo pomeriggio alle 18 la lectio magistralis "Tecnologia e diseguaglianza" di Joseph Stiglitz. A lui il Politecnico conferisce la laurea ad honorem in ingegneria gestionale. Al suo fianco, per il battesimo del Festival, il rettore del Poli Guido Saracco e i due curatori del Festival, il docente di ingegneria informatica e delegato per il rettore Juan Carlos De Martin e il giornalista e saggista Luca De Biase.Leggi l'intervista a Juan Carlos De MartinStiglitz non sarà il solo a tornare a casa con una laurea honoris causa. Sabato alle 15, nella sede centrale del Poli, diventerà ingegnere aerospaziale anche Samantha Cristoforetti, che al pubblico torinese regalerà una prolusione "Esplorazione umana dello spazio: sfide tecnologiche" Nei quattro giorni di programmazione di questo evento diffuso (dalla sede centrale di corso Duca degli Abruzzi, al Castello del Valentino, al Circolo dei Lettori, al Museo del Cinema all'Accademia delle Scienze, al Museo della Radio), raccontano scenari futuri Alessandro Baricco con il suo filo rosso sul grande gioco digitale (domani alle 16 al Politecnico), John Elkann con Joshua Held e Barbara Carfagna su " conoscenza, innovazione e intraprendenza per cambiare il mondo" ( domani alle 10), Mario Calabresi con una riflessione sul futuro del giornalismo (domani alle 14 al Circolo dei lettori). All'ultimo momento tra gli ospiti è spuntato anche Morgan, musicista e volto televisivo, che domani parlerà di sintesi vocale come campo di intersezione tra arte scienza e mercato (alle 11 in aula 5, corso Duca degli Abruzzi).Fra gli ospiti anche il filosofo del cibo Ferran Adrià. Sarà al Politecnico domani alle 18 per presentare Coffee sapiens, un progetto multimediale creato da ElBullifoundation e Lavazza che vuole promuover e innovazione in campo gastronomico. Quale migliore chiusura di un processo alla tecnologia? Domenica alle 19, ancora nella sede centrale del Poli, i giudici che tirano le fila di quattro giorni di confronti sono i due rettori di Università e Politecnico Guido Saracco e Stefano Geuna, il presidente del Consiglio nazionale delle ricerche Massimo Inguscio, la docente delle decisioni razionali Simona Morino, il direttore della Fondazione Istituto Italiano di Tecnologia Gianmarco Montanari, il fumettista e animatore Joshua Held.
