
# Csányi Sándor: Rossi jövője nem függ az Eb-re jutástól

Published at: **2019-11-06T12:40:00+00:00**

Author: **Infostart / MTI**

Original: [infostart](https://infostart.hu/sport/2019/11/06/csanyi-sandor-rossi-jovoje-nem-fugg-az-eb-re-jutastol)

Csányi Sándor, a Magyar Labdarúgó Szövetség (MLSZ) elnöke kijelentette: Marco Rossi akkor is a válogatott szövetségi kapitánya marad, ha a csapatnak nem sikerül kijutnia a jövő évi, részben hazai rendezésű Európa-bajnokságra.
"Talán nem a legjobb vezetői magatartás, hogy egy ilyen döntő meccs előtt mondom, de én akkor is számítok Marco Rossi munkájára, és azt gondolom, hogy az elnökség is osztja a véleményemet, ha most nem jutnánk ki az Európa-bajnokságra" - nyilatkozott az MLSZ elnöke.
Hozzátette, jó kapitánynak tartja az 55 éves olasz szakembert, aki szerinte "beleugrott a mély vízbe", mert minden előkészület és barátságos mérkőzés nélkül kellett elkezdenie a válogatottal a Nemzetek Ligája-sorozatot.
"Én azt gondolom, hogy úgy járunk jól, ha megtartunk egy olyan embert, aki tudja motiválni a játékosokat és elfogadják a szurkolók" - jelentette ki Csányi Sándor. Kiemelte: Rossi "érti a szakmáját, ezt bizonyította már a magyarországi és a szlovák bajnokságban is."
"Azt gondolom, hogy egy szövetségi kapitánynak hosszú távon kell tudni építkezni" - mondta az MLSZ elnöke, akivel az M4 Sport készített hosszabb interjút, ezt vasárnap 16 órakor, a Sport7 című műsorban láthatják a nézők.
A magyar válogatott november 15-én Uruguay ellen avatja fel az új Puskás Arénát, majd november 19-én Walesben lép pályára Eb-selejtezőn, amelyet ha megnyer, akkor kijut a kontinensviadalra, ahol 4 meccset az új budapesti stadionban rendeznek.

        Nyitókép: Marco Rossi, a magyar válogatott szövetségi kapitánya a Montenegró - Magyarország barátságos labdarúgó-mérkőzésen Podgoricában 2019. szeptember 5-én. MTI/EPA/Boris Pejovic
      
