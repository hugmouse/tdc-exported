
# تظاهرات انقلابی ۱۰۰ هزار نفری در الجزیره پایتخت الجزایر

Published at: **2019-11-02T14:54:14+00:00**

Author: ****

Original: [RFI](http://fa.rfi.fr/%D8%AA%D8%B8%D8%A7%D9%87%D8%B1%D8%A7%D8%AA-%D8%A7%D9%86%D9%82%D9%84%D8%A7%D8%A8%DB%8C-%DB%B1%DB%B0%DB%B0%DB%B0%DB%B0%DB%B0-%D9%86%D9%81%D8%B1%DB%8C-%D8%AF%D8%B1-%D8%A7%D9%84%D8%AC%D8%B2%DB%8C%D8%B1%D9%87-%D9%BE%D8%A7%DB%8C%D8%AA%D8%AE%D8%AA-%D8%A7%D9%84%D8%AC%D8%B2%D8%A7%DB%8C%D8%B1-20191102/%D8%A2%D9%81%D8%B1%DB%8C%D9%82%D8%A7)


        علیرغم کناره‌گیری عبدالعزیز بوتفلیقه، رئیس جمهور پیشین الجزایر از قدرت و اعلام برگزاری انتخابات جدید در این کشور، بیش از ١٠٠ هزار معترض الجزایری روز جمعه ۱٠ آبان/ اول نوامبر، در "الجزیره" پایتخت و چندین شهر دیگر الجزایر به خیابان‌ها آمدند و دست به یک تظاهرات گسترده زدند.
      
بر اساس گزارش‌های رسیده، معترضان الجزایری خواستار کناره‌گیری دولتمردان این کشور از قدرت و پایان دخالت ارتش در امور سیاسی کشورشان هستند. در جریان تظاهرات دیروز (جمعه اول نوامبر) که یکی از بزرگترین روزهای اعتراضی در ۹ ماه اخیر خوانده شده، معترضان شعار «ما استقلال کشور می‌خواهیم" را فریاد می‌زدند.
مردم الجزایر پس از هفت سال مبارزه توانستند استقلال این کشور را در سال ۱۹۶۲ بدست آورند. حال، در شصت‌وپنجمین سالگرد آغاز جنگ استقلال الجزایر، معترضان الجزایری می‌گویند که خواستار «انقلابی جدید» در این کشور هستند.اعتراضات مردمی در الجزایر، در تاریخ ۲۲ فوریه ٢٠۱٩ آغاز و در نهایت به کناره‌گیری عبدالعزیز بوتفلیقه، رئیس جمهوری این کشور انجامید. پس از کناره‌گیری عبدالعزیز بوتفلیقه از قدرت، در ماه آوریل مقامات این کشور از برگزاری انتخابات جدید در الجزایر خبر دادند.معترضان الجزایری به دلیل «غیرشفاف و ناعادلانه بودن» نظام سیاسی فعلی، با برنامه دولت برای برگزاری انتخابات در ماه آینده مخالفت کردند.
٨ ماه پس کناره‌گیری عبدالعزیز بوتفلیقه از قدرت، احمد قائد صالح، رئیس ستاد مشترک ارتش الجزایر، چند روز پیش اعلام کرد که انتخابات ریاست جمهوری این کشور در موعد مقرر یعنی در تاریخ ۱۲ دسامبر امسال (٢٠۱٩) برگزار خواهد شد. با این وجود، معترضان الجزایری به این باورند که سیاستمداران کنونی این کشور می‌خواهند از طریق برگزاری انتخابات جدید، همچنان در قدرت بمانند.انتخابات جدید ریاست جمهوری الجزایر قرار بود در تابستان امسال برگزار شود، اما به دلیل ادامه اعتراضات مردمی در این کشور تعویق افتاد.
موج جدید اعتراضات ضد دولتی جمعه در الجزیره، به دعوت اپوزیسیون از مردم از طریق  شبکه‌های اجتماعی و به مناسبت شصت‌وپنجمین سالگرد استقلال این کشور از استعمار فرانسه برگزار شد.
