
# نقش هورمون‌ها در افسردگی پس از زایمان

Published at: **2019-11-04T11:39:00+00:00**

Author: ****

Original: [جامعه خبری تحلیلی الف](https://www.alef.ir/news/3980813080.html)

یک بهورز خانه بهداشت گفت: افسردگی پس از زایمان ناشی از ترکیب عوامل هورمونی، زیست‌محیطی، عاطفی و ژنتیکی است که برخی از آن‌ها خارج از کنترل هستند.
سوسن تقی بیگی در گفت‌وگو با ایسنا، اظهار کرد: افسردگی پس از زایمان با تغییرات هورمونی که پس از زایمان رخ می‌دهد، در ارتباط است که منجر به افسردگی در زنانی که به تغییرات در سطوح استروژن و پروژسترون حساس‌تر هستند، می‌شود.
وی افزود: به‌طورکلی، افسردگی پس از زایمان ناشی از ترکیب عوامل هورمونی، زیست‌محیطی، عاطفی و ژنتیکی است که برخی از آن‌ها خارج از کنترل هستند.
این بهورز خانه بهداشت مرکز بهداشت شماره یک اصفهان، تصریح کرد: برخی از زنان ممکن است احساس کنند که مسئول ابتلا به افسردگی پس از زایمان هستند، اما افسردگی به دلیل انجام دادن یا انجام ندادن کاری رخ نمی‌دهد، همچنین اگر در دوران بارداری افسردگی یا اضطراب داشتید یا دچار گرفتگی خلق پس از زایمان بوده‌اید، ممکن است احتمال بیشتری برای افسردگی پس از زایمان داشته باشید.
به گفته تقی بیگی عوامل دیگری که احتمال افسردگی پس از زایمان را تشدید می‌کند، خستگی جسمی پس از زایمان، تلاش برای تطبیق عاطفی با مادر شدن و محرومیت از خواب و بی‌خوابی‌های مداوم است.
وی بابیان اینکه این مشکل معمولاً گذرا است، ادامه داد: ممکن است در صورت طولانی شدن دوره به بیماری جدی تبدیل شود که به درمان نیاز داشته باشد.
این بهورز خانه بهداشت در مورد علائم افسردگی گفت: احساس غم و اندوه شدید، پوچی یا ناامیدی، احساس برانگیختگی و خشم، گریه کردن مداوم یا بیشتر وقت‌ها قرار داشتن در آستانۀ گریه، بی‌علاقگی یا لذت نبردن از فعالیت‌ها و سرگرمی‌های معمول، دشواری در به خواب رفتن در آغاز شب یا مشکل در بیدار ماندن طی روز، از دست دادن اشتها یا خوردن بیش‌ازحد، احساس گناه شدید، حس بی‌ارزش بودن زندگی و احساس ناتوانی در کنار آمدن با مسائل از جمله مهمترین علائم افسردگی پس از زایمان هستند.
وی ادامه داد: همچنین داشتن افکار منفی در مورد خود، ترس از تنها ماندن با کودک، حس ترس بی‌دلیل و غیرقابل‌کنترل، وسواس بیش‌ازحد، حواس‌پرتی، داشتن رویاهایی در مورد آسیب دیدن کودکان، مشکل در تمرکز یا تصمیم‌گیری، کناره‌گیری از دوستان و خانواده، بی‌علاقگی به کودک، ناتوانی در مراقبت از کودک، احساس خستگی شدید و رخوت از دیگر علائم اصلی هستند.
تقی بیگی اضافه کرد: اگر از این علائم، پنج مورد یا بیشتر را تقریباً هر روز، به مدت حداقل دو هفتۀ متوالی تجربه کردید، ممکن است مبتلابه افسردگی پس از زایمان شده باشید و لازم است خیلی سریع با پزشک مشورت کنید.
این بهورز خانه بهداشت در مورد درمان افسردگی پس از زایمان، گفت: افسردگی درمان‌نشده می‌تواند گیج‌کننده و حتی ترسناک باشد و وضعیت شخص را بدتر کند. این عارضه تا حد بسیار زیادی قابل‌درمان است، بنابراین لازم نیست که دلهره داشته باشید.
وی در مورد روش های درمانی، گفت: درمان، برای شخص حمایتی را فراهم می‌کند که از فرورفتن به افسردگی عمیق که سخت‌تر قابل‌درمان است، جلوگیری می کند. همچنین داشتن مشاور یا پزشکی که شرایط برایش قابل‌درک باشد، می‌تواند کمک کند کمتر احساس تنهایی کنید. با درمان افسردگی راحت‌تر می‌توانید با کودک خود پیوند برقرار کرده و قادر به مراقبت بهتری از او هستید. بنابراین در صورت داشتن علائم افسردگی، پزشک را ملاقات کنید، تا بتوانید رفتن به مشاوره برای درمان یا مصرف دارو را آغاز کنید.
تقی بیگی اظهار کرد: اگر علائم خفیف افسردگی دارید، پزشک ملاقات منظم را توصیه می کند. اگر علائم شدیدتر باشد، پزشک ممکن است، مشاوره و داروهای ضدافسردگی یا هر دو را توصیه کند. در خانواده‌درمانی یا زوج‌درمانی نیز، درمانگر برای درمان در صورت لزوم با فرد، همسر و یا یکی از اطرافیان صحبت می‌کند.
وی در مورد داروهای ضدافسردگی گفت: مواد شیمیایی مغز را متعادل می‌کند که تنظیم‌کنندۀ خلق‌وخوی است. پس از مصرف دارو به مدت سه یا چهار هفته، به‌احتمال‌زیاد بهبود آغاز می شود. داروهای ضدافسردگی می‌تواند عوارض جانبی ایجاد کند، اما بیشتر آن‌ها پس از مدت کوتاهی برطرف خواهد شد. اگر دچار عوارض جانبی شوید که با زندگی روزمره شما تداخل دارد یا اگر افسردگی بدتر شد، پزشک را در جریان قرار دهید.
این بهورز خانه بهداشت در مورد مقابله با افسردگی تصریح کرد: باوجود اینکه بهترین راه درمان افسردگی، کمک گرفتن از یک پزشک متخصص است، اما بعد از مراجعه به پزشک و مشاوران مربوطه، راهکارهایی برای مراقبت در طول روزهای بهبود از افسردگی مانند با خودتان مهربان باشید، از خودتان انتظارات بیش‌ازحد نداشته باشید، از دیگران کمک بگیرید، احساسات خود را بیان کنید، به خودتان برسید، کمی استراحت کنید، از خانه خارج شوید و خودتان راکمی آسوده و رها کنید.
