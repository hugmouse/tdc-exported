
# Cedevita Olimpija vpisala prvo zmago v evropskem pokalu

Published at: **2019-11-06T19:39:28+00:00**

Author: ****

Original: [STA.si](https://www.sta.si/2694724/cedevita-olimpija-vpisala-prvo-zmago-v-evropskem-pokalu)


        Istanbul, 6. novembra - Košarkarji Cedevite Olimpije so v 6. krogu evropskega pokala (skupina C) premagali Darušafako s 76:72 (19:25, 46:39, 63:60).
      
* Dvorana Volkswagen, gledalcev 1500, sodniki: Perez (Španija), Papapetrou (Grčija), Fritz (Nemčija).* Darušafaka: Agva 3 (1:2), Browne 17 (3:4), Hamilton 12, Veyseloglu 2, Ozdemiroglu 10 (3:4), Lamb 11 (1:2), Jones 10 (1:1), Guler 3 (1:2), Colson 4.* Cedevita Olimpija: Krušlin 17, Boatright 6 (4:5), Hopkins 15 (1:2), Murić 2, Miller-McIntyre 11 (1:2), Blažič 10 (4:7), Stpanović 8 (0:2), Simonović 3, Zirbes 4.* Prosti meti: Darušafaka 10:15, Cedevita Olimpija 11:18.* Met za tri točke: Darušafaka 6:24 (Browne 2, Lamb 2, Jones, Ozdemiroglu), Cedevita Olimpija 9:27 (Krušlin 5, Hopkins 2, Miller-McIntyre, Simonović).* Osebne napake: Darušafaka 20, Cedevita Olimpija 22.* Pet osebnih: /.
Košarkarji Cedevite Olimpije so v šestem nastopu zabeležili prvo zmago v evropskem pokalu. Na gostovanju v Istanbulu so premagali Darušafako s 76:72.
Ljubljančani ostajajo na zadnjem mestu v skupini C, vendar imajo zdaj precej bolj realne možnosti za osvojitev enega od prvih štirih mest, ki vodijo v nadaljnje tekmovanje. Na roko jim gre tudi razpored v zadnjih štirih krogih, saj bodo le enkrat gostovali. Naslednji teden bodo v Stožicah gostili ruski Kazan.
Cedevita Olimpija je bila v evropskem pokalu že nekajkrat blizu zmage, vendar je danes prvič dobro odigrala vseh štirideset minut in v ključnih zadnjih minutah ohranila zbranost ter natančnost.
Nekaj slabih minut je imela le v prvi četrtini, ko so domači pobegnili na 24:13, vendar jih je že do odmora ujela z delnim izidom 23:7 ter v 26. minuti povedla s 57:46.
Nekaj trenutkov je izgledalo, da se bo zgodba o preobratih znova ponovila, saj je Darušafaka v dobri minuti prišla na 57:54, toda tokrat je imel trener Slaven Rimac dovolj razpoloženih, predvsem pa odgovornih igralcev.
Mikael Hopkins, Jaka Blažič in Codi Miller-McIntyre so v odločilnih trenutkih zadeli koš, ob tem pa tudi uspešno odigrali v obrambi, tako da Turki niso prišli bližje kot na dva koša zaostanka.
Prvi strelec Cedevite Olimpije je bil Filip Krušlin s 17 točkami (trojke 5:8), odlično partijo pa je prikazal tudi organizator igre Codi Miller-McIntyre, ki je zbral enajst točk (met iz igre 4:10), deset skokov, devet podaj in štiri ukradene žoge (indeks 25). Mikael Hopkins je prispeval 15 točk (za dve točki 4:4, trojke 2:3), Jaka Blažič pa deset (6 skokov).
