
# حمله به ۳ نفتکش ایرانی در ۶ ماه

Published at: **2019-11-07T23:48:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620417/%D8%AD%D9%85%D9%84%D9%87-%D8%A8%D9%87-%DB%B3-%D9%86%D9%81%D8%AA%DA%A9%D8%B4-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%DB%B6-%D9%85%D8%A7%D9%87)


        یک روزنامه آمریکایی مدعی شده ایران در نامه‌ای به سازمان بین‌المللی دریانوردی این سازمان را از حمله به ۳ نفت‌کش خود ظرف ۶ ماه گذشته مطلع کرده است.
      

        آفتاب‌‌نیوز :
      
یک روزنامه آمریکایی مدعی شده ایران در نامه‌ای به اطلاع «سازمان بین‌المللی دریانوردی» رسانده سه نفتکش این کشور ظرف ۶ ماه گذشته در دریای سرخ هدف حمله قرار گرفته‌اند.
روزنامه وال‌استریت‌ژورنال گزارش داده جمهوری اسلامی ایران در این نامه که هفته گذشته (۳۰ اکتبر) برای سازمان بین‌المللی دریانوردی ارسال شده گفته که مسیرهای تجاری در این دریا ناایمن هستند.
وال‌استریت‌ژورنال به استناد این نامه گزارش داد نخستین حمله روز ۱ آوریل اتفاق افتاده و در اثر آن نفت‌کش Happiness1 دچار «نقص موتور و از دست رفتن کنترل» شده است. حمله دیگر ماه آگوست علیه نفت‌کش Helm صورت گرفته و این نفت‌کش دچار «مشکلات فنی» شده است. سومین حمله هم روز ۱۱ اکتبر صورت گرفته. هر سه حمله در نزدیکی سواحل عربستان سعودی صورت گرفته است.
در این نامه با اشاره به حمله ۱۱ اکتبر، آمده است: «ما معتقدیم که این حمله توسط یک یا چند دولت سازمان‌دهی شده‌اند چون دو نفت‌کش‌ دیگر تحت پرچم ایران مشابهاریال در نزدیکی همان منطقه مورد حمله قرار گرفته‌اند.»
در ادامه نامه آمده است: «نگرانی عمده در این خصوص این است که ماهیت سازمان‌دهی‌شده این حملات ظرف مدتی کوتاه در مکان‌های مشابه موجب شده دریای سرخ به مسیری ناامن برای سفر کشتی‌ها تبدیل شود.»
شرکت ملی نفتکش ایران تیرماه سال جاری بازگشت کشتی Happiness 1 به ایران از بندر جده عربستان را اعلام کرد. شرکت نفتکش ایران گفت این کشتی اردیبهشت‌ماه در فاصله هفتاد مایلی بندر جده دچار آبگرفتگی شد.
طبق اعلام شرکت ملی نفتکش ایران، کشتی HELM هم ۲۹ مردادماه در ۷۵ مایلی بندر «ینبع» در دریای سرخ دچار نقص فنی شده بود.
