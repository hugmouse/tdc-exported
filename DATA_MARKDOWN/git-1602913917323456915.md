
# Începe listarea gigantului saudit Aramco, care ar putea ajunge la 1,5 trilioane de dolari, devenind astfel cea mai valoroasă companie din lume

Published at: **2019-11-03T22:06:00+00:00**

Author: **Mihai Gongoroi, Ştefan Stan**

Original: [Ziarul Financiar](https://www.zf.ro/business-international/incepe-listarea-gigantului-saudit-aramco-care-ar-putea-ajunge-la-1-5-trilioane-de-dolari-devenind-astfel-cea-mai-valoroasa-companie-din-lume-18534455)

Aramco nu a oferit un calendar pentru oferta publică initială (IPO), dar compania este aşteptată să vândă 1-2% din acţiuni pe bursa din Tawadul şi să atragă de la investitori între 20 şi 40 de miliarde de dolari. Gigantul petrolier a spus că oferta va fi împărţită în două tranşe, una pentru investitori instituţionali şi una pentru investitori individuali şi că decizia cu privire numărul exact de acţiuni pe care le va pune în vânzare şi la preţul acestora va fi făcută după perioada de book-building, perioadă în care sunt atrase ordine şi este analizată cererea investitorilor.
Oficialii saudiţi au decis o nouă amânare în urmă cu două luni, după un atac asupra mai multor instalaţii de rafinare, iar în octombrie au decis să mai acorde timp consultanţilor să caute investitori majori. Prospectul proporţionat va fi făcut public pe data de 10 noiembrie, a raportat televiunea de stat saudită, citând surse.
Dorinţa saudiţilor este o evaluare cât mai aproape de 2.000 de miliarde de dolari pentru una din cele mai mari companii producătoare de petrol şi gaze din lume, dar potrivit bancherilor de investiţii valoarea adevărată ar fi mai aproape de 1.500 de miliarde de dolari. În prezent, Apple este compania cu cea mai mare valoare de piaţă din lume, fiind evaluată la 1.140 de miliarde de dolari şi listată la New York.
Despre Aramco, companie deţinută integral de statul saudit, se spune că este cea mai profitabilă companie din lume. Aramco a precizat duminică că a obţinut un profit net de 68 miliarde de dolari în primele nouă luni ale acestui an, la venituri de 244 miliarde de dolari pentru aceeaşi perioadă.
Vânzarea unui pachet de 1% din acţiunile Aramco ar atrage circa 15 miliarde de dolari, mai puţin faţă de cele 25 miliarde de dolari generate de gigantul de comerţ online Alibaba în oferta publică iniţială record din 2014. Înstrăinarea a 2% din Aramco ar face ca operaţiunea de piaţă să fie cea mai mare din istorie.
Mohammed bin Salman, prinţul moştenitor al Arabiei Saudite, vrea ca pe până în 2021 un pachet total de 5% din acţiunile Aramco să fie vândute.
Operaţiunea domestică va fi urmată de o listare secundară pe o piaţă internaţională.
Aramco a mai spus duminică că doreşte să propună o distribuţie de dividende de cel puţin 75 miliarde de dolari în anul 2020, ceea ce, la o evaluare de 1.500 de miliarde de dolari, ar însemna un randament al dividendului de aproximativ 5%, sub cel oferit de competitorii ExxonMobil şi Shell, care au dat dividende de peste 5% şi 6% în acest an.
Privatizarea parţială a companiei ce reprezintă pilonul de stabilitate pentru statul saudit vine după naţionalizarea graduală din anii 1970. Listarea Aramco a fost sugerată pentru prima dată în 2016 de către bin Salman şi face parte din strategia lui de a aduna fonduri pentru reducerea dependenţei economiei saudite de veniturile din vânzările de petrol.
