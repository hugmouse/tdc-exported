
# PP i Cs es bolquen contra Sánchez per la relliscada amb Fiscalia i la suposada vinculació de Torra amb els CDR

Published at: **2019-11-07T10:44:23+00:00**

Author: ****

Original: [Ara.cat](https://www.ara.cat/politica/Eleccions-Generals-10-N-Rivera-Sanchez-Fiscalia-CDR_0_2339766123.html)

PP i Cs intenten treure el màxim rèdit electoral de la relliscada de Pedro Sánchez amb la Fiscalia, i també fan responsable el president en funcions de no actuar en relació a la suposada vinculació de Quim Torra amb els CDR detinguts. En un acte de campanya a Múrcia, el candidat del PP, Pablo Casado, ha qualificat de "molt greu" que el líder socialista hagi "posat en perill" l'extradició de Carles Puigdemont insinuant un control de la Fiscalia, que va causar el rebuig del ministeri públic. "Només la resposta indignada dels fiscals de tota Espanya l'ha fet rectificar amb la boca petita i quan era tard", s'ha queixat Casado, després que Sánchez hagi admès en una entrevista a la Sexta que no va mesurar bé les seves paraules fruit del "cansament".

        Sánchez rectifica sobre la Fiscalia: "És autònoma. Ahir no vaig ser gaire precís"
      
"Ara que dona suport a la Fiscalia", ha continuat Casado, el líder conservador ha instat Sánchez a donar-li suport també per "actuar contra els violents i el Sr. Torra", després que s'hagi conegut que volia "recluir-se" al Parlament amb Puigdemont i "declarar la independència". "Si els violents s'han pogut reunir amb Puigdemont a Waterloo, si hi ha connivències de la Generalitat amb els CDR és perquè Sánchez va retirar el control econòmic de la Generalitat per guanyar el vot de la moció de censura", ha argumentat. "És una irresponsabilitat de Sánchez", ha prosseguit Casado, que també li ha recriminat que permetés la reobertura de les delegacions a l'exterior, el Diplocat i el trasllat dels presos a presons catalanes.
Ciutadans també considera que la Fiscalia "hauria d'actuar d'ofici" contra Torra pel sumari de l'operació Judes.  La candidata per Barcelona de Cs Carina Mejías creu que el que es desprèn del sumari és "tan greu" que el ministeri públic ha de "posar els responsables a disposició judicial". Segons ella, ja no es pot qualificar de "presumpta" la vinculació de Torra amb els CDR, perquè "ho han declarat ells en seu judicial". A més, en una atenció als mitjans aquest dijous al barri del Singuerlín de Santa Coloma de Gramenet, ha reclamat a Pedro Sánchez que adopti "mesures dràstiques" per les accions "terroristes" a Catalunya.

        Torra nega "cap relació" amb els CDR detinguts
      
El líder de Cs, Albert Rivera, també ha acusat el president del govern en funcions, Pedro Sánchez, "d'haver posat en perill el procés d'extradició de Puigdemont" per les seves declaracions sobre la Fiscalia i ha lamentat que la defensa que l'expresident de la Generalitat "ja ha dit que ho utilitzarà". "¿És normal aquesta irresponsabilitat?", ha plantejat. "Ningú ha degradat tant les institucions de l'Estat", ha criticat, i ha recordat al president en funcions que "no és el rei sol, no és l'Estat ni la Fiscalia". El candidat de la formació taronja ha proposat fer una llei per donar "independència absoluta als fiscals".
L'endemà que Sánchez assegurés que la Fiscalia està controlada pel seu executiu, el ministre d'Afers Exteriors en funcions i futur alt representant de la UE, Josep Borrell, ha intentat salvar els mobles de l'executiu en una entrevista a la Cope en què ha dit que les declaracions de Sánchez que van posar en qüestió la independència de la Fiscalia es van malinterpretar. "Segons el mateix estatut fiscal, [el govern espanyol] li pot demanar [a la Fiscalia] que actuï en defensa de l'interès general. Qualsevol persona ben intencionada que escolti això i que no li busqui els tres peus al gat ho ha de poder entendre", ha defensat.
Borrell ho ha comparat amb unes declaracions que va fer ell mateix en un acte ahir en què va parlar d'un "conflicte ètnic" a Catalunya, i després les va matisar: "En el sentit que hi ha un conflicte d’arrel identitària". "També es podria haver tret punta a aquestes declaracions", ha afegit.
"Entre decisions judicials només hi caben decisions judicials, afortunadament per a nosaltres", ha dit Borrell, que ha concretat que els estats no influeixen en el poder judicial, ja que les euroordres estan dins d'un sistema judicial europeu. El govern espanyol no pot fer res contra el govern belga perquè qui pren la decisió d'extradir o no l'expresident Carles Puigdemont són els jutges belgues, que són independents del govern, assegura. De la mateixa manera, el govern espanyol no ha emès cap ordre, sinó que ho ha fet el jutge, aclareix.
En un esmorzar informatiu aquest dijous, Albert Rivera també ha tornat a demanar l'aplicació de l'article 155 a Catalunya perquè, assegura, és una "obligació política i moral" mentre al capdavant de la Generalitat "segueixi algú que vol assaltar el Parlament". Rivera ha fet referència al sumari dels CDR, que recull que un dels detinguts va declarar davant la Guàrdia Civil que tenien l'encàrrec "de Presidència" o d'un "CNI català" d'ocupar la cambra catalana el dia que es conegués la sentència amb el president de la Generalitat, Quim Torra, dins. En un esmorzar informatiu aquest dijous al matí, el president de Cs ha reclamat "coratge" a Pedro Sánchez per "cessar" Torra perquè el sumari demostra que és "l'artífex" dels "comandos separatistes". Rivera ha dit que el dia posterior a les eleccions el PSOE, Cs i el PP s'han de reunir per dissenyar un pla per intervenir l'autonomia a Catalunya.
"Si no apliquem la Constitució es poden cometre delictes. Alguns han confós el Codi Penal amb la Constitució. Jo soc més partidari de la Constitució que del Codi Penal perquè es el pas previ. Si tu evites que Torra cometi delictes no tenen que haver-hi processos judicials. Si no fas res, com Rajoy, et venen els processos judicials i el victimisme. ¿Per què passar el mort a jutges i fiscals per la via penal quan políticament hi ha un article que ens permet reprendre el control democràtic i la convivència a Catalunya?", ha plantejat Rivera.
El líder de Cs ha dit que no hi podrà haver "convivència" mentre Torra presideixi la Generalitat i l'ha acusat de "no ser un demòcrata" perquè "no respecta les regles del joc i crida a la violència". Rivera ha dit que "ni en els pitjors moments al País Basc" un lehendakari va defensar o animar els "violents". Rivera ha opinat que és possible que l'Audiència Nacional citi a declarar Torra com a investigat en el cas dels CDR "davant una evidència" com la que recull el sumari.
Rivera s'ha dirigit directament a Casado: "Bloquejaràs Espanya un altre cop?" El líder de Cs ha argumentat que ell és "l'únic candidat que reconeix que si no suma una majoria alternativa a Sánchez hi ha d'haver un pla B", és a dir, "arribar a un pacte d'estat" amb Cs i el PP des de l'oposició, que inclogui pactar pressupostos. "La diferència entre Casado, Abascal i jo és que estic disposat a treballar per aquest país des del govern i l'oposició", ja que la situació actual és una "anomalia", ha defensat Rivera. Si no hi ha suma de les dretes, "no podem enfadar-nos i no respirar", ha insistit el president de Cs. "El més valent és desbloquejar Espanya. El més valent és dir-ho en públic i no en privat", ha dit.
Rivera ha demanat a Sánchez que eviti un hipotètic "boicot a les eleccions" a Catalunya i li ha demanat "coratge". El líder de Cs ha remarcat que es podrien cometre "delictes electorals molt greus" i ha exigit a Sánchez que actuï per evitar el que "ja està publicant el Tsunami i tots els cafres dels comandos separatistes". També ha demanat que garanteixi que els agents de la Policia Nacional i la Guàrdia Civil desplaçats a Catalunya puguin votar.
