
# แห่ไหว้'เจ้าแม่ตะเคียนหิน' หลังให้โชคอดีตตชด.114ล้าน

Published at: **2019-11-02T08:30:00+00:00**

Author: ****

Original: [เดลินิวส์](https://www.dailynews.co.th/regional/739641)


        ชาวบ้านศรีสะเกษแห่กราบไหว้ขอโชคลาภกับ ”เจ้าแม่ตะเคียนหิน” หลังให้โชคอดีตตชด. ถูกรางวัลที่ 1 จำนวน 19 ใบ รับรางวัลใหญ่ 114 ล้านบาท
      
จากกรณีที่ จ.ส.ต.สุทธิพงษ์ คณะนา อายุ 63 ปี อดีตตชด. อยู่บ้านเลขที่ 92 บ้านไพรงาม หมู่ที่ 5 ต.ภูเงิน อ.กันทรลักษ์ จ.ศรีสะเกษ ถูกลอตเตอรี่ รางวัลที่ 1 งวดที่ 41 งวดประจำวันที่ 1 พ.ย. 2562 หมายเลข 967375 จำนวน 19 ใบ มูลค่า 114 ล้านบาท หลังบนบานศาลเจ้าแม่ตะเคียนหิน ที่วัดบ้านโนนจิก ต.กระแชง อ.กันทรลักษ์ จ.ศรีสะเกษ จนกลายเป็นเศรษฐีในพริบตา ตามที่ข่าวได้นำเสนอไปแล้วนั้นความคืบหน้าเมื่อเวลา 13.00 น.วันที่ 2 พ.ย. ที่บ้านเลขที่ 92 บ้านไพรงาม หมู่ที่ 5 ต.ภูเงิน อ.กันทรลักษ์ จ.ศรีสะเกษ  ซึ่งเป็นบ้านของ จ.ส.ต.สุทธิพงษ์ พบว่าบ้านถูกปิดเงียบ ไม่มีคนอยู่บ้าน  หลังจากเมื่อช่วงค่ำวานนี้ (1 พ.ย.) ได้มีญาติพี่น้องและเพื่อนบ้านพากันมาแสดงความยินดี ผูกแขนเรียกขวัญผู้โชคดีกันอย่างคึกคัก
โดยจ.ส.ต.สุทธิพงษ์ กล่าวว่า  วันนี้ตนเองได้ไปทำพิธีสร้างศาลเจ้าแม่ตะเคียนหิน ที่วัดบ้านโนนจิก ต.กระแชง อ.กันทรลักษ์ ตามที่ได้เคยบนบานศาลกล่าวกับเจ้าแม่ตะเคียนหินเอาไว้ว่า หากตนถูกรางวัลใหญ่จะสร้างศาลให้ใหญ่มากกว่าเดิม รวมทั้งจะสร้างศาลาวัดโนนจิกจนแล้วเสร็จ ต่อมาปรากฏว่า เจ้าแม่ตะเคียนหินได้แสดงอภินิหารเป็นรอยพญานาค ขึ้นไปปรากฎอยู่บนรถเก๋งของชาวบ้านโนนจิก และปรากฏเป็นเลข 935375 อยู่บนหลังคารถ ตนจึงได้ไปตระเวนหาซื้อเลข 6 ตัวนี้ในตลาด อ.กันทรลักษ์ แต่ว่าไม่มี จึงได้สั่งให้พ่อค้าขายลอตเตอรี่หาให้ แต่ปรากฏว่าได้เลข 967375 เป็นชุดใหญ่ ตนจึงได้ซื้อมา  20 ใบ และได้แบ่งให้เพื่อนไป 1 ใบ เหลือ 19 ใบ จ.ส.ต.สุทธิพงษ์ กล่าวว่า สำหรับเงินรางวัลที่จะได้รับนี้ ตนจะนำเอาไปทำบุญสร้างศาลเจ้าแม่ตะเคียนหิน ตามรูปแบบที่ผู้นำหมู่บ้านจะกำหนดขึ้นมา และจะสร้างศาลาวัดบ้านโนนจิกให้แล้วเสร็จ จากที่ชาวบ้านได้ช่วยกันก่อสร้างเอาไว้แล้ว ซึ่งคาดว่าจะใช้เงินประมาณ 3 ล้านบาท และคาดว่าจะสร้างให้แล้วเสร็จภายใน 3 เดือน ส่วนเงินรางวัลที่เหลือ เนื่องจากว่าตนแก่แล้วจึงจะแบ่งให้ลูก 3 คน โดยเป็นลูกชาย 1 คน และลูกสาว 2 คน ไว้ใช้ ส่วนตนจะยังคงค้าขาย รับจัดโต๊ะจีน ภายใต้ชื่อ “จ่าตี๋ โต๊ะจีน” ต่อไปเช่นเดิม
ผู้สื่อข่าวรายงานว่า บรรยากาศที่ศาลเจ้าแม่ตะเคียนหิน ภายในวัดบ้านโนนจิก ต.กระแชง อ.กันทรลักษ์ เป็นไปด้วยความคึกคัก หลังชาวบ้านทราบข่าวว่าเจ้าแม่ตะเคียนหินให้โชค จึงพากันแห่มากราบไหว้ จุดธูปเทียน ขอโชคลาภอย่างไม่ขาดสายด้าน นายชายธง อมรศิลป์ อายุ 52 ปี ชาวบ้านหมู่บ้านโนนจิก และเป็น ส.อบต.กระแชง กล่าวว่า ก่อนหน้านี้ไม้ตะเคียนดังกล่าว ได้มีผู้รับเหมาก่อสร้างทางหลวงหมายเลข 24 นำมาจาก จ.นครราชสีมา มาเก็บบูชาไว้ที่แคมป์คนงาน  จากนั้นได้มีคนงานถูกหวยบ่อยครั้ง ประกอบกับมีเรื่องแปลกประหลาดเกิดขึ้นบ่อย และมีคนงานเจ็บป่วยจนถึงขั้นเสียชีวิต จึงคิดว่าอาจเป็นเพราะไม้ตะเคียน ผู้รับเหมาจึงได้นำมาเก็บไว้ที่วัดบ้านโนนจิก กระทั่งมีชาวบ้านพบเห็นไม้ตะเคียนดังกล่าว มีลักษณะสวยงามแปลกตา เนื่องจากไม้ตะเคียนกลายเป็นหิน ชาวบ้านจึงพากันตั้งชื่อไม้ตะเคียนดังกล่าว ว่า “เจ้าแม่ตะเคียนหิน” และได้ระดมเงินกันช่วยสร้างเป็นศาลเล็กๆ มุงหลังคาและทำพิธีบวงสรวง หลังสร้างเสร็จปรากฏว่า ชาวบ้านในหมู่บ้านต่างพากันถูกหวยรับทรัพย์กันทั้งหมู่บ้าน ติดต่อกันมางวดนี้เป็นงวดที่ 3 แล้วอ่านข่าวที่เกี่ยวข้อง'ศรีสะเกษ'อภิมหาโคตรดวงเฮง ถูกหวย2คนรวม120ล้าน...
