
# Trenér Novák věří Sáblíkové na další trofeje, nadchli ho mladí

Published at: **2019-11-01T14:50:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/trener-novak-veri-sablikove-na-dalsi-trofeje-nadchli-ho-mladi/1816031?utm_source=rss&utm_medium=feed)

Praha - Trenér Petr Novák věří, že trojnásobná olympijská vítězka a dvacetinásobná mistryně světa Martina Sáblíková může bojovat o další světové trofeje. Sní o dalším posunu světového rekordu na 5000 metrů. Nadchly ho výkony mladých členů jeho rychlobruslařského týmu, kteří se ve svých věkových kategoriích prosazují do světové špičky.
Sáblíková minulou sezonu završila třemi světovými zlaty a týmž počtem světových rekordů, ale podle Nováka má ještě prostor na zlepšení. "Vždycky jde všechno udělat ještě lépe. Pořád je můj sen pět kilometrů pod 6:40 a to v jejích silách je. Martina opravdu může, když bude dobré počasí v Salt Lake City nebo v Calgary, jet ještě čas pod 6:40," řekl na adresu královny dlouhých tratí, která v březnu posunula světový rekord na 5000 metrů na 6:42,01.
Věří, že jeho nejúspěšnější svěřenkyně může rozšířit mimořádně bohatou medailovou sbírku. "Čtyřboje nechávám u ledu, protože tam ta pětistovka rozhoduje o všem. Co se týká tří a pěti kilometrů, tak z mého pohledu může bojovat pořád o pódium, hlavně o ty tituly. To znamená, že na mistrovství světa jednotlivých tratí rozhodně bude ve hře na tři i pět kilometrů," prohlásil Novák.
A znovu by Sáblíkovou rád viděl bojovat o medaili i na patnáctistovce, na které získala bronz na ZOH 2010 ve Vancouveru. "Letos zahájila 1:56,19 a to je čas, který dává šanci bojovat když ne o první, tak o třetí místo," řekl s odkazem na výhru Sáblíkové v přípravném závodě v Inzellu. Bude záležet na konkrétní situaci a na tom, kolik bude mít Sáblíková sil. "Nehazardoval bych, ale kdyby vyhrála trojku, tak proč ne," poznamenal.
V létě ho nadchla nejen práce Sáblíkové a Nikoly Zdráhalové, ale také výkony nejmladších členů týmu. "Vyvážíme za hranice v průměru sedmnáct závodníků, i deseti- a jedenáctileté. Hodně z nich se umisťuje v top deset na světě. V těch mladých jsem takový tým ještě neměl. Zajíždějí časy, které nám dávají šanci, že mohou za dva roky třeba bojovat o olympiádu. Jsem rád, že ten systém tréninku funguje nejenom na Martinu, ale i na všechny ostatní," pochvaloval si.
