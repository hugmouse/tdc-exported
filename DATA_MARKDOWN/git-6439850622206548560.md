
# ট্রাম্পের বিরুদ্ধে তদন্তে বাধা কাটলো ডেমোক্র্যাটদের

Published at: **2019-11-01T11:38:00+00:00**

Author: ****

Original: [Daily Janakantha](http://www.dailyjanakantha.com/details/article/457893/%E0%A6%9F%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AA%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A4%E0%A6%A6%E0%A6%A8%E0%A7%8D%E0%A6%A4%E0%A7%87-%E0%A6%AC%E0%A6%BE%E0%A6%A7%E0%A6%BE-%E0%A6%95%E0%A6%BE%E0%A6%9F%E0%A6%B2%E0%A7%8B-%E0%A6%A1%E0%A7%87%E0%A6%AE%E0%A7%8B%E0%A6%95%E0%A7%8D%E0%A6%B0%E0%A7%8D%E0%A6%AF%E0%A6%BE%E0%A6%9F%E0%A6%A6%E0%A7%87%E0%A6%B0)

অনলাইন ডেস্ক ॥ যুক্তরাষ্ট্রের প্রেসিডেন্ট ডোনাল্ড ট্রাম্পের বিরুদ্ধে অভিশংসন তদন্তে ভোটাভুটি অনুষ্ঠিত হলো পার্লামেন্টের প্রতিনিধি পরিষদে। এতে ৩৬টি ভোট বেশি পেয়ে অভিশংসন প্রস্তাবের পক্ষে এগিয়ে গেলেন ডেমোক্র্যাটরা। আনুষ্ঠানিকভাবে তদন্তে এখন আর বাধা রইলো না তাদের সামনে।
আন্তর্জাতিক সংবাদমাধ্যম জানায়, বৃহস্পতিবার (৩১ অক্টোবর) প্রথমবারের মতো ট্রাম্পের বিরুদ্ধে তদন্ত বিষয়ে ভোটাভুটিতে অংশ নেয় উচ্চ ও নিম্ন পরিষদ। এতে প্রস্তাবের পক্ষে ভোট পড়ে ২৩২টি ও বিপক্ষে ১৯৬টি।
প্রস্তাবে বলা হয়, ২০২০ সালের আসন্ন প্রেসিডেন্ট নির্বাচনে জয়ী হতে ট্রাম্প আন্তর্জাতিক সহায়তা নেওয়ার চেষ্টা করছেন। কিছুদিন আগে, সাবেক ভাইস প্রেসিডেন্ট জো বাইডেন ও তার ছেলের বিরুদ্ধে দুর্নীতির তদন্ত করতে ইউক্রেনকে ক্রমাগত চাপ দিয়ে আসছিলেন তিনি।
বিষয়টি প্রকাশ পাওয়ার পর বর্তমান মার্কিন প্রেসিডেন্টের বিরুদ্ধে তদন্তের আহ্বান জানান ডেমোক্র্যাটরা। পরে, অভিশংসনের প্রস্তাব দিলে তা সরাসরি নাকচ করে দেয় হোয়াইট হাউস।
হাউস স্পিকার ন্যান্সি পেলোসিকে চিঠি দেওয়ার মাধ্যমে ট্রাম্প প্রশাসন জানিয়ে দিয়েছিল, ডেমোক্র্যাটদের তদন্তে কোনো তথ্যই দেবে না হোয়াইট হাউস। সেসময়, ডেমোক্র্যাটদের মধ্যেও তদন্তের বিরুদ্ধে আওয়াজ উঠেছিল। তবে, ভোটাভুটিতে অবশেষে আনুষ্ঠানিকভাবে তদন্ত এগিয়ে নেওয়ার স্বীকৃতিই মিললো প্রতিনিধি পরিষদে।
খবরে বলা হয়, ট্রাম্পের অভিশংসন নিয়ে নয়, বরং তদন্ত এগিয়ে নিতেই ভোট দিয়েছেন প্রতিনিধিরা। তদন্ত চলাকালে ট্রাম্পের আইনজীবীরা কী ধরনের পদক্ষেপ নিতে পারবেন, সে বিষয়েও সুস্পষ্ট নির্দেশনা দেওয়া হয়েছে।
প্রস্তাবনাটি শিগগিরই জনসম্মুখে আনা হবে বলে জানিয়েছে প্রতিনিধি পরিষদ। তবে, তাদের এমন পদক্ষেপের নিন্দা জানিয়েছে হোয়াইট হাউস।
