
# Θα δρομολογηθούν λύσεις για τον εκσυγχρονισμό του Κτηματολογίου

Published at: **2019-11-02T09:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425022/tha-dromologhthoyn-lyseis-gia-ton-eksygxronismo-toy-kthmatologioy)


        Θετικά αποτιμάται η επίσκεψη, χθες, στη Ρόδο κλιμακίου του Ελληνικού Κτηματολογίου με επικεφαλής τον Γενικό Διευθυντή της, κ. Στέφανο Κοτσώλη, αφού οι εκπρόσωποι των τοπικών Αρχών και των φορέων που συναντήθηκαν μαζί τους, εκτιμούν ότι κατανόησαν τα προβλήματα και αναμένεται σύντομα να δρομολογηθούν λύσεις, ειδικά για το μείζον της υποστελέχωσης, με τη συνδρομή της Περιφέρειας και του Δήμου Ρόδου.
      
Αναλυτικά:
Στην ΠεριφέρειαΤη δέσμευσή τους να συμβάλουν στον εκσυγχρονισμό του Κτηματολογίου Ρόδου ώστε να δοθεί τέλος στην ταλαιπωρία των συναλλασσομένων, δήλωσαν προς τους εκπροσώπους του Ελληνικού Κτηματολογίου ο Περιφερειάρχης Νοτίου Αιγαίου Γιώργος Χατζημάρκος και ο δήμαρχος Ρόδου Αντώνης Καμπουράκης, στην διάρκεια συνάντησης εργασίας που πραγματοποιήθηκε χθες, στο γραφείο του Περιφερειάρχη.
Στη συνάντηση συμμετείχαν ο Αντιπεριφερειάρχης Δωδεκανήσου, Χρήστος Ευστρατίου, ο Αντιδήμαρχος Οικονομικών, Τηλέμαχος Καμπούρης, ο πρόεδρος του ΤΕΕ τμ. Δωδ/σου, Αντώνης Γιαννικουρής και ο ειδικός σύμβουλος του Δημάρχου, Γιάννης Δημόπουλος.Εκ μέρους του Ελληνικού Κτηματολογίου, έλαβαν μέρος ο Γενικός Διευθυντής, Στέφανος Κοτσώλης, ο Διευθυντής Προγραμματισμού, Δημήτρης Ρόκος, και η Διευθύντρια Διοίκησης, Μαρία Κασάπη.
Στη διάρκεια της συνάντησης εργασίας έγινε διεξοδική συζήτηση για τα υπάρχοντα προβλήματα του Κτηματολογίου Ρόδου, για την διεκπεραίωση των πλέον των 20.000 εκκρεμών υποθέσεων, για τον τρόπο μετάβασης των υποθηκοφυλακίων, ακόμα και για το στεγαστικό πρόβλημα, με τους εκπροσώπους του Ελληνικού Κτηματολογίου να ζητούν την συμβολή της Περιφέρειας Νοτίου Αιγαίου και του Δήμου Ρόδου για την ομαλή μετάβαση του Κτηματολογίου Ρόδου στο Ελληνικό Κτηματολόγιο, ώστε να περάσει σε μία νέα εποχή, απόλυτα συνυφασμένη με την τεχνολογική εξέλιξη και παράλληλα να δοθεί τέλος στην ταλαιπωρία που υφίστανται οι συναλλασσόμενοι.
Ο Περιφερειάρχης και ο Δήμαρχος Ρόδου δεσμεύτηκαν να συμβάλουν στην επίλυση των προβλημάτων του Κτηματολογίου με τη χρηματοδότηση από μέρους τους, μέσω προγραμματικής σύμβασης με το Υπουργείο Δικαιοσύνης, της πρόσληψης τριών δικηγόρων και τριών μηχανικών για δύο χρόνια, για την διεκπεραίωση των 20.000 πράξεων οι οποίες βρίσκονται σε εκκρεμότητα.
Στον Δικηγορικό ΣύλλογοΤης παραπάνω συνάντησης εργασίας, ακολούθησε αντίστοιχη στα γραφεία του Δικηγορικού Συλλόγου Ρόδου (ΔΣΡ), νωρίς το απόγευμα, η οποία διήρκεσε περί τη μία ώρα και σ’ αυτήν μετείχαν βέβαια ο Πρόεδρος του ΔΣΡ κ. Βασίλης Περίδης, ο κ. Γιαννικουρής, ο Πρόεδρος των τοπογράφων κ. Παναγιώτης Τσιράκος, ο νομικός σύμβουλος του Δήμου κ. Θόδωρας Παπαγεωργίου και ο κ. Σταύρος Κουταλιανός εκπροσωπώντας τους συμβολαιογράφους.
Και στη συνάντηση αυτή έθεσαν στο κλιμάκιο όλα τα προβλήματα με τη λειτουργία του κτηματολογίου στη Ρόδο, με πρωταρχικό βέβαια την υποστελέχωση και τις εκκρεμείς πράξεις αφού χωρίς να μεταγραφούν αυτές δεν μπορεί να ενσωματωθεί στο ελληνικό κτηματολόγιο, κάτι που για να γίνει απαιτείται η πρόσληψη προσωπικού.
Ο Γενικός Διευθυντής συμφώνησε με αυτό. Σε πρώτη φάση θα κατηγοριοποιήσουν τις πράξεις και από εκεί και πέρα θα δουν τις διαφορές και θα προχωρήσουν. Πάντως, πριν λυθούν αυτά τα προβλήματα εκτιμάται ότι δεν μπορεί να γίνει η ενσωμάτωση με το ελληνικό κτηματολόγιο, οπότε αυτό αναμένεται να γίνει σταδιακά.
Ο κ. Κοτσώλης, δήλωσε ότι αυτό που θα κάνουν τώρα είναι να αντιμετωπίσουν τα προβλήματα ένα προς ένα και δεν θα βάλουν χρονοδιάγραμμα.
Ο κ. Περίδης έκανε λόγο για μία εποικοδομητική συζήτηση και εξέφρασε την πεποίθηση ότι κάποιες λύσεις θα υλοποιηθούν σε ένα εύλογο χρονικό διάστημα, με τη συμπαράσταση από την Περιφέρεια και τον Δήμο Ρόδου που προτίθενται να βοηθήσουν στη στελέχωση.
