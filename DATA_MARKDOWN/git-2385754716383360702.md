
# Αλλαγές στο Super Cup και στις αναβολές αγώνων αποφάσισε η ΚΟΠ

Published at: **2019-11-01T09:42:00+00:00**

Author: **Sigmalive.Sports**

Original: [SIGMALIVE](https://www.sigmalive.com/sports/football/cyprus/a-league/595187/allages-sto-super-cup-kai-stis-anavoles-agonon-apofasise-i-kop)

Το Διοικητικό Συμβούλιο της ΚΟΠ στην τελευταία του Συνεδρία (31/10/2019) αποφάσισε να προχωρήσει σε αλλαγές στην Προκήρυξη του Πρωταθλήματος Cyta περιόδου 2020-2021 αναφορικά με τις αναβολές αγώνων των ομάδων μας που συμμετέχουν στις ευρωπαϊκές διοργανώσεις. Συγκεκριμένα, σε περίπτωση που ομάδα που αγωνίζεται στις ευρωπαϊκές διοργανώσεις, δικαιούται να αγωνιστεί Δευτέρα στην επόμενη αγωνιστική του Πρωταθλήματος Cyta και η Δευτέρα είναι ημερομηνία Εθνικών Ομάδων, τότε, δεν θα δικαιούται να ζητήσει αναβολή του αγώνα της και ο αγώνας θα διεξάγεται Κυριακή. Παραμένει ο κανονισμός που αφορά στους αγώνες του Πρωταθλήματος Cyta που είναι στο μέσο των δύο αγώνων των Play-Off των ευρωπαϊκών διοργανώσεων. Ο κανονισμός αυτός αναφέρει: «Σε περίπτωση που ομάδα του Πρωταθλήματος Cyta θα αγωνιστεί στα Play-off των Πρωταθλημάτων της UEFA, ο αγώνας του Πρωταθλήματος Cyta που είναι στο μέσο των δύο αγώνων των Play-off θα μπορεί με κοινό αίτημα των δύο διαγωνιζομένων σωματείων να αναβληθεί και να διεξαχθεί σε μεταγενέστερο στάδιο, σε ημερομηνία που θα αποφασίσει η Εκτελεστική Επιτροπή. To ίδιο δικαίωμα (για αναβολή του αγώνα) θα έχει και το ∆ιοικητικό Συμβούλιο της Ομοσπονδίας». Αγώνας Super Cup Το Διοικητικό Συμβούλιο της ΚΟΠ αποφάσισε όπως ο αγώνας Super Cup μεταξύ του Πρωταθλητή και του Κυπελλούχου να διεξάγεται αρχές Ιουλίου, πριν την έναρξη των ευρωπαϊκών υποχρεώσεων των ομάδων μας. Η ακριβής ημερομηνία διεξαγωγής του αγώνα το 2020 θα ανακοινωθεί σε μεταγενέστερο στάδιο.
