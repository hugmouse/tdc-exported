
# هشدار پیش‌بینی وقوع مجدد سیل در خوزستان

Published at: **2019-11-03T16:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619663/%D9%87%D8%B4%D8%AF%D8%A7%D8%B1-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D9%88%D9%82%D9%88%D8%B9-%D9%85%D8%AC%D8%AF%D8%AF-%D8%B3%DB%8C%D9%84-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86)


        مدیرکل مدیریت بحران خوزستان از پیش‌بینی وقوع مجدد سیل در استان خوزستان در سال جاری خبر داد.
      

        آفتاب‌‌نیوز :
      
کیامرث حاجی‌زاده در جلسه امروز (۱۲ آبان‌ماه) هماهنگی و پیگیری سیلاب، خسارات کشاورزی و مدیریت بحران، با اشاره به قانون جدید مدیریت بحران، اظهار کرد: طبق قانون جدید سازمان مدیریت بحران کشور، برای افرادی که به وظایف خود در زمینه مدیریت بحران عمل نکنند، مجازات قضایی در نظر گرفته شده است.
وی افزود: قوانین و وظایف هر دستگاه مشخص و ابلاغ شده است و کسی نمی‌تواند عنوان کند که کاری در جزو وظایفش نیست.
مدیرکل مدیریت بحران خوزستان با بیان اینکه خوزستان کثیرالبحران است، گفت: فرمانداری‌ها باید مرتبا جلسه هماهنگی مدیریت بحران را برگزار و گزارش‌ها را برای اداره‌کل مدیریت بحران ارسال کنند.
حاجی‌زاده عنوان کرد: سیل منتظر نمی‌ماند تا سه سال دیگر یک دستگاه به وظایف خود عمل کند. مساله اول ما در استان خوزستان، سیل و وضعیت سیل‌بندها است.
وی گفت: همچنین سالن‌های مدیریت بحران شهرستان‌ها باید سامان‌دهی و راه‌اندازی شوند.
مدیرکل مدیریت بحران خوزستان با بیان اینکه قطعا در سال جاری سیلاب رخ خواهد داد، بیان کرد: در سال جاری در برخی نقاط شاهد وقوع سیل خواهیم بود. همان گونه که در حال حاضر در باغملک به برخی از شالیزارهای کشاورزان خسارت وارد شده است اما کشاورزان شالیزارهای خود را بیمه نکرده‌اند. بنابراین باید بحث بیمه مورد توجه قرار بگیرد و فرهنگ بیمه جا بیفتد.
