
# Mladá Boleslav se do čela extraligy nedostala, podlehla Liberci

Published at: **2019-11-02T19:58:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/mlada-boleslav-se-do-cela-extraligy-nedostala-podlehla-liberci/1816445?utm_source=rss&utm_medium=feed)

Mladá Boleslav - Hokejisté Mladé Boleslavi podlehli v předehrávce 17. kola extraligy doma Liberci 1:2 a promarnili šanci posunout se do čela tabulky. Bílí Tygři po sérii pěti zápasů bez bodu potřetí za sebou vyhráli. Ve 30. minutě rozhodl ve vlastním oslabení obránce Ronald Knot.
Hned v úvodní minutě měl možnost hostující Hudáček, který se dostal do úniku, ale gólman Krošelj mu při blafáku vypíchl puk. Do další šance se dostal Hudáček v přesilové hře při vyloučení Stránského, ale mladoboleslavský gólman jeho ránu kryl. V sedmé minutě se radovali domácí, když se po spolupráci s Bičevskisem ocitl sám před Petersem Stránský a otevřel skóre.
Vyrovnal mohl vzápětí Krenželok, který trefil z pozice mezi kruhy pravou tyč. Puk se od ní ještě odrazil od Kousala zpět do brankoviště, ale mladoboleslavský útočník jej nakonec stihl včas odpálit. Ke zvýšení náskoku potom domácím nepomohly ani dvě přesilové hry při trestech Filippiho a Kolmanna.
Ve 23. minutě se dočkal Liberec vyrovnání. Hudáček našel zpoza branky Birnera, který zblízka prostřelil Krošelje a připsal si 10. gól v sezoně. Odpovědět mohl Flynn, ale Peters si s jeho pokusem poradil.
Bílí Tygři otočili v polovině utkání skóre v oslabení při Hanouskově trestu. Zohornovi sebral puk na obranné modré čáře Knot, ujel do brejku a po blafáku do bekhendu našel místo mezi Krošeljovými betony. Vzápětí zachraňoval mladoboleslavský gólman situaci po ztrátě puku faulem na Krenželoka, ale v oslabení se domácí ubránili.
Ve 43. minutě se dostal sám před Krošelje Marosz, ale nepřekonal jej. Domácí se snažili smazat ztrátu, ale Liberec je do šancí nepouštěl a sám hrozil z brejků. Těsný náskok uhájil i v závěrečné power play. Mladá Boleslav tak neuspěla poprvé po třech výhrách za sebou.
Radim Rulík (Mladá Boleslav): "Soupeř přijel bránit a bránil houževnatě. Dvakrát jsme mu po našich chybách, kdy jsme měli jasně puk pod kontrolou, nabídli gólové situace, které proměnil a rozhodl. Myslím si, že zaslouženě."
Patrik Augusta (Liberec): "Viděli jsme velice vyrovnané utkání. Výsledek o jeden gól tomu asi odpovídá. My jsme si byli velice vědomi síly domácích a jejich nebezpečí rychlých protiútoků a v zakončení. Nepřijeli jsme sem určitě s nějakou hurá taktikou. Musím říci, že jsme odevzdali velice kompaktní a velice dobrý defenzivní výkon."      
Branky a nahrávky: 6. J. Stránský (Bičevskis) - 23. Birner (L. Hudáček), 30. Knot. Rozhodčí: Hodek, Hradil - Brejcha, D. Jelínek. Vyloučení: 3:3, navíc Hanousek (Liberec) 10 min. Bez využití. V oslabení: 0:1. Diváci: 3667.
Mladá Boleslav: Krošelj - Ševc, Klikorka, Fillmann, Hrbas, Pláněk, Dlapa - Vondrka, A. Zbořil, Skalický - Klepiš, Cienciala, R. Zohorna - J. Stránský, Bičevskis, L. Pabiška - P. Kousal, O. Najman, Flynn. Trenéři: Rulík a Patera.
Liberec: Peters - Knot, Šmíd, Hanousek, Kotvan, Kolmann, Graborenko, od 41. navíc Havlín - L. Hudáček, Bulíř, Birner - Lenc, Filippi, Marosz - Zachar, P. Jelínek, L. Krenželok - D. Špaček, A. Musil, J. Vlach. Trenéři: Augusta a Jiří Kudrna.
