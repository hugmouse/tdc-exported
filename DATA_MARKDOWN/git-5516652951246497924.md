
# Είκοσι δύο νησιά συμμετέχουν στην έκθεση τουρισμού του Λονδίνου

Published at: **2019-11-03T09:35:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425091/eikosi-dyo-nhsia-symmetexoyn-sthn-ekthesh-toyrismoy-toy-londinoy)


        Η μεγάλη διεθνής έκθεση τουρισμού του Λονδίνου WTM ανοίγει αύριο τις πύλες της για να φιλοξενήσει περίπου 5.000 προορισμούς που θα προσελκύσουν το ενδιαφέρον χιλιάδων επισκεπτών.
      
Ανάμεσα σε αυτούς και το Νότιο Αιγαίο που παίρνει μέρος στη διοργάνωση με ένα περίπτερο 322 τ.μ. όπου και θα φιλοξενηθούν 22 νησιά. Εκεί θα βρεθεί και η διεύθυνση Τουρισμού δήμου Ρόδου που θα εκπροσωπήσει το δήμο, ενώ θα υπάρχουν επιχειρηματίες του τουρισμού, καθώς και φορείς της αυτοδιοίκησης.
Ανάμεσά τους ο περιφερειάρχης Γιώργος Χατζημάρκος και οι αντιπεριφερειάρχες Τουριστικής Ανάπτυξης Κυκλάδων και Δωδεκανήσου Γιάννης Μαργαρίτης και Κώστας Χρυσοχοΐδης αντίστοιχα, ο δήμαρχος Ρόδου Αντώνης Καμπουράκης και ο αντιδήμαρχος τουρισμού Κώστας Ταρασλιάς.Για ευνόητους λόγους το ενδιαφέρον εστιάζεται στις συναντήσεις που θα γίνουν με τις αεροπορικές εταιρείες οι οποίες εξέφρασαν ενδιαφέρον να καλύψουν το κενό που αφήνει ο τουριστικός οργανισμός Thomas Cook.
Οι εκπρόσωποι της περιφέρειας και του δήμου που θα παρευρεθούν και θα έχουν εκτενείς συζητήσεις μαζί τους, διαπιστώνουν ήδη όμως ένα ενδιαφέρον για δραστηριοποίηση εκ μέρους τους την επόμενη χρονιά αλλά περισσότερα και πιο συγκεκριμένα θα έχουν να ανακοινώσουν μετά το τέλος των συναντήσεων που θα γίνουν στο πλαίσιο της World Travel Market.
Πιο συγκεκριμένα, φαίνεται ότι υπάρχουν αεροπορικές εταιρείες που έχουν εκδηλώσει ήδη ενδιαφέρον για να αντικαταστήσουν και το πτητικό έργο και το μερίδιο αγοράς σε χώρες όπου λειτουργούσε και κατέρρευσε ο οργανισμός. Σε ό,τι αφορά το περίπτερο όπου θα φιλοξενηθούν τα νησιά της περιφέρειας αυτό χαρακτηρίζεται από τη φιλοσοφία και την αισθητική των νησιών μας και πέρα από τις νέες τεχνολογίες, τις ηλεκτρονικές οθόνες όπου θα προβάλλεται οπτικοακουστικό υλικό για τους προορισμούς του Νοτίου Αιγαίου, θα βρίσκονται σε δεσπόζουσα θέση τα τοπικά γεωργικά προϊόντα προσφέροντας στον επισκέπτη ένα απολαυστικό ταξίδι στις γεύσεις του Νοτίου Αιγαίου.
Επιπλέον, η Περιφέρεια Νοτίου Αιγαίου έχει εξασφαλίσει και πάλι την προβολή των νησιών στην ηλεκτρονική οθόνη σε σχήμα πυραμίδας που υπάρχει στην κεντρική είσοδο του εκθεσιακού κέντρου ExCeL London, όπου φιλοξενείται η WTM, ενώ εικόνες από τα νησιά μας θα προβάλλονται και σε άλλες μικρότερες οθόνες στην ανατολική είσοδο της έκθεσης. Η WTM συγκαταλέγεται μαζί με την ΙΤΒ στις σημαντικότερες εκθέσεις τουρισμού προσελκύοντας παράγοντες της διεθνούς τουριστικής βιομηχανίας. Αποτελεί κορυφαίο παγκόσμιο γεγονός για την ταξιδιωτική βιομηχανία, για να συναντήσει κάποιος επαγγελματίες του κλάδου και να διεξάγει επιχειρηματικές συμφωνίες.
Στη διεθνή έκθεση WTM του Λονδίνου μετέχουν φέτος 200 χώρες και περιοχές. Για περισσότερες από τρεις μέρες η ταξιδιωτική βιομηχανία συναντά περίπου 5.000 εκθέτες προορισμούς, εταιρείες τεχνολογίας και ιδιωτικού τομέα για να βρουν και να δικτυωθούν με 51.000 ταξιδιωτικούς επαγγελματίες, βασικούς αγοραστές της βιομηχανίας, δημοσιογράφους, ψηφιακούς επηρεαστές και γενικότερα τουριστικούς παράγοντες. Αξίζει να σημειωθεί ότι η Αγγλική αγορά είναι ιδιαίτερα σημαντική για το νησί μας καθώς το τροφοδοτεί με τους περισσότερους επισκέπτες από κάθε άλλη χώρα. Κάθε χρόνο ο αριθμός τους αυξάνεται ενώ και φέτος αναμένεται να είναι στο «κλείσιμο» της σαιζόν ακόμα μεγαλύτερος. Αξίζει να επισημανθεί ότι το 1997 ο αριθμός τους ανερχόταν σε 223.000, ενώ πέρσι ήρθαν 439.658 Άγγλοι δηλαδή μέσα σε λίγα χρόνια ο αριθμός τους διπλασιάστηκε!
