
# Теплотрасу прорвало, мости стоять. Як київська інфраструктура впливає на бізнес-клімат

Published at: **2019-11-07T05:42:00+00:00**

Author: **Олег Попенко**

Original: [НВ](https://nv.ua/ukr/biz/experts/teplotrasu-prorvalo-mosti-stoyat-yak-kijivska-infrastruktura-vplivaye-na-biznes-klimat-50051974.html)

Вчора всі соціальні мережі облетіла фотографія теплотраси, яку прорвало на вул. Саксаганського. Постраждало кілька автомобілів, власники яких розводили руками і з жахом дивилися за тим, що відбувається. Якщо транспортні засоби і підлягають ремонту, то вартість цих послуг буде чималою.
Чому так сталося? Теплотрасу в Києві прорвало, тому що її погано зробили? Та ні, її не встигли зробити. За цей міжопалювальний період зробили більше 60 ділянок (понад 130 км), де проводилися заміни цілих фрагментів разом з центральними тепловими пунктами й індивідуальними тепловими пунктами, на що виділено з бюджету Києва 500 млн гривень.
Але це не дозволяє вирішити всі проблеми за один-два роки. У Києві розташована найдовша тепломережа в Європі й одна з найдовших у світі — понад 3 тис. км.
І це стосується не тільки теплотрас.
Думаєте, Південний міст ремонтують так часто через поганий асфальт? Так цей міст не призначений для такого автомобільного потоку, він просто повільно руйнується.
Роками місто не вклададо в ремонт інфраструктури грошей, невже ви розраховуєте щось можна зробити за рік-два?
Далі буде гірше. Ще в червні я прогнозував, що через п’ять-десять років інфраструктура почне валитися. Житловий фонд, 80% якого зношено, мости, теплотраси і лінії електропередач, — все те, що нам дісталося у спадок від СРСР і ми його нещадно використовуємо. Київ у цьому плані не самотній. Така ж ситуація спостерігається по всій Україні, з мостами і теплотрасами, ТЕЦ і невеликими котельнями.
На мій погляд, місто має розробити системну програму розвитку інфраструктури. Непогано було б зрозуміти, де Києву краще будувати новий міст, що робити з перенаселеними Осокорками і Позняками, куди не так і просто дістатися. Що робити з метрополітеном, де на пересадочних станціях під час «години пік» скупчуються величезні черги, а на деяких станціях у вагон просто не зайти.
Чи є у міста розуміння, що необхідно, наприклад, розширювати платформи і додавати в поїзди вагони, будувати нові пересадочні станції? Чи все обмежується метро на Виноградар і Троєщину. Сподіваюся, що нові станції будуть відкриті. Але це призведе тільки до зростання пасажиропотоку в підземці та зростання навантаження на центральні станції. Як вирішити цю проблему, і хто це робитиме в наш період турбулентності, не зрозуміло.
Час серйозно задуматися над національною стратегією відновлення інфраструктури, адже проблеми з інфраструктурою погано впливають на економіку.
Пам’ятаєте історію, як пілоти відразу декількох авіакомпаній застрягли в пробці і не змогли вчасно приїхати в аеропорт Бориспіль? Тисячі людей щодня годинами стоять у пробці, замість того, щоб працювати і приносити своїм компаніям гроші. Я вже не кажу про служби доставки, які не можуть привезти товар вчасно. Кожні 100 метрів не тільки в центрі міста, але і в багатьох спальних районах, доводиться «прориватися» з боєм. А це прямі збитки.
Споживачі в Україні, як і в багатьох містах, не вміють чекати. Це коштує десятки мільярдів гривень недоотриманого прибутку на рік. І очевидно, що ця цифра буде тільки зростати.
