
# آسیب‌های اجتماعی ورای سیاه‌نمایی و سطحی‌نگری

Published at: **2019-11-03T19:54:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544629.html/%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D9%88%D8%B1%D8%A7%DB%8C-%D8%B3%DB%8C%D8%A7%D9%87-%D9%86%D9%85%D8%A7%DB%8C%DB%8C-%D9%88-%D8%B3%D8%B7%D8%AD%DB%8C-%D9%86%DA%AF%D8%B1%DB%8C)

داستان آسیب های اجتماعی چندسالی است که تنها روایت کننده دو رویکرد بیشتر نیست. رویکردی "برآمده از دل سطحی نگری" کج فهمانه که معتقد است هرآنچه با نام آسیب های اجتماعی عنوان می گردد غیرواقعی است و یا در نقطه مقابل، رویکردی که "برآمده از سیاه نمایی و برساخت گرایی " است.
به گزارش شبکه اطلاع رسانی راه دانا؛ روز گذشته 11 آبان ماه نشست هم اندیشی نخبگان و فعالین حوزه ی آسیب های اجتماعی با ریاست قوه ی قضاییه بود.نشستی که شاید مهم ترین ویژگی آن را بتوان امید به تغییر رویکردها و رویه ها به واسطه ی تغییر و تحولات اساسی دانست که در مدت مسولیت حجت السلام و المسلمین رئیسی در سطح قوه قضاییه رخ داده است.
از نظر بنده به عنوان یکی از شرکت کنندگان در این نشست این وجه از نشست از برجستگی بالایی برخوردار بود چرا که مادامی که ساختارها و نهادهای موجود در کشور حتی آن مواردی که درگیر مسئله آسیب های اجتماعی  هستند در خمودگی و روزمرگی گزینش شده و انتخابی قرار دارند و اساسا با مفهومی به نام تغییر و احیانا حرکت منطقی و اصولی بیگانه هستند  برگزاری جلسه و قرار گرفتن در فضایی که در حال شکستن برخی کلیشه های  درونی خویش است میتواند نوید بخش باشد حتی در شنیدن ها و گفتن ها.
داستان آسیب های اجتماعی چندسالی است که تنها روایت کننده دو رویکرد بیشتر نیست. رویکردی  به قول خانم دکتر سهیلا صادقی فسایی جامعه شناس دانشگاه تهران "برآمده از دل سطحی نگری" کج فهمانه که معتقد است هرآنچه با نام آسیب های اجتماعی عنوان می گردد غیرواقعی است و یا در نقطه ی مقابل، رویکردی که باز به قول ایشان "برآمده از سیاه نمایی و برساخت گرایی " است.   اما باید قائل بود که رویکرد سومی نیز وجود دارد که به جهت عدم اتصال به منابع قدرت و رانت اجتماعی مدتهاست شنیده نمیشود.و شاید جلسه ی دیروز هم اندیشی با رئیس محترم قوه ی قضاییه فضایی بود برای طرح این رویکرد که در مواجهه با آسیب های اجتماعی باید واقع بینانه عمل نمود و از سطحی نگری و برساخت گرایی به یک میزان پرهیز نمود.به نظر بنده تبیین این رویکرد توسط برخی از اعضای محترم جلسه و خود رئیس قوه برجسته ترین ویژگی جلسه ی دیروز بود که امکان شنیدن این مهم را فراهم نمود چرا که در عرصه ی اجتماعی نیز میتوان مافیاهایی را شناسایی نمود که ذهنیت سازی های اجتماعی را از طرق مختلف مانند رانت های پژوهشی و امکانهای رسانه ای مصادره نموده اند و هر قرائتی را که بخواهند به نام تحلیل و پژوهش بر ذهنیت های اجتماعی تحمیل مینمایند.برای خروج از وضعیت فعلی در مسئله ی آسیب های اجتماعی دیدن واقعیت با پرهیز از دو ابتلای نام برده شده ضروری است.   اما نکته ی دیگری که میتوانم در ارزیابی خود از جلسه ی دیروز داشته باشم توجه صاحبنظران و اساتید به دو مولفه ی علت یابی و نگاه بومی به مسئله ی آسیب های اجتماعی بود که اتفاقا هر دو این موارد نیز جزو نقاط ضعف و خلاء در مواجهه و مدیریت مسئله ی آسیب های اجتماعی محسوب می گردد. ما اساسا در حوزه ی آسیب های اجتماعی تمرکز بر علت یابی و برنامه ریزی بر علل شکل گیری آسیب ها نداریم و نپرداختن به علت ها و عدم تمرکز بر ریشه ها در حل مسئله راه به جایی نخواهد برد. از سوی دیگر نیز نگاه بومی منطبق با اقتضائات جامعه ی ایرانی-اسلامی از دیگر موارد مهم است باید نسبت به آن اندیشه ورزی نمود و به راهبرد و راهکار رسید که در این راستا میتوان اشاره ی رییس قوه قضاییه  به تحقق عدالت اجتماعی در مدیریت کلان کشور را از این دست نگاه بومی دانست که منطبق با ارزشهای اساسی ما باید مبنا و ملاک عمل مسولین و متولیان قرار گیرد.   در کل آنچه که به عنوان  ثمره ی جلسه ی هم اندیشی در موضوع آسیب های اجتماعی محسوب می گردد شندیدن نظرات جامعه ی نخبگانی کشور با رویکرد واقع بینانه و ناظر بر حل مسئله و کمک به قوه ی قضاییه در  شکل گیری نگاه منطقی و اصولی در مواجهه با مسئله ی آسیب های اجتماعی با رویکرد پیشگیرانه ی این قوه بود که این امید میرود که تداوم این ارتباط و بهرمندی عملیاتی و راهبردی از آراء صاحبنظران این حوزه بتواند فصل جدیدی در مدیریت و پرداخت به مسئله ی آسیب های اجتماعی فراهم نماید. باتشکر    *عاطفه خادمی، دکتری سیاستگذاری فرهنگی   انتهای پیام/
