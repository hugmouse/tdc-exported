
# కప్పులు కడుగుతున్న కోటీశ్వరుని కొడుకు... ఎందుకిలా చేస్తున్నాడంటే...

Published at: **2019-11-06T12:02:29+00:00**

Author: ****

Original: [Andhrajyothy](https://www.andhrajyothy.com/artical?SID=947934)

ADVT
వడోదర: గుజరాత్‌లోని వడోదర జిల్లాలో గల పాడ్రా ప్రాంతానికి చెందిన కోటీశ్వరుడు, బడా వ్యాపారి కుమారుడయిన ద్వారకేష్ ఠక్కర్... వాడ్సాలో తాను చదువుకుంటున్న ఇంజినీరింగ్ కాలేజీకి ఇంటి నుంచి వెళ్లాడు. అయితే అతను ఇంటికి తిరిగి రాకపోవడంతో ఇంట్లోని వారు పోలీసులను ఆశ్రయించారు. ఈ నేపధ్యంలో పోలీసులకు ద్వారకేష్ ఆచూకీకి సంబంధించిన రెండు ఆధారాలు లభ్యమయ్యాయి. దానిలో మొదటి ఆధారం వడోదర రైల్వే స్టేషన్ దగ్గరి సీటీటీవీ ఫుటేజ్‌. రెండవది ద్వారకేష్ ఒక ఆటోలో ఎక్కి కూర్చోవడం. పోలీసులు దర్యాప్తులో ఉండగా వారికి ఒక హోటల్ మేనేజర్‌ నుంచి ఫోన్ వచ్చింది. ఆ హోటల్ మేనేజర్ తమ దగ్గర 19 ఏళ్ల కుర్రాడు పాత్రలు తోమేందుకు ఇటీవలే పనిలో చేరాడని తెలిపారు. కాగా ద్వారకేష్‌కు చదువు అంటే ఇష్టం లేదు. దీనిని కుటుంబ సభ్యులకు తెలియజేసేందుకు ద్వారకేష్ విచిత్ర విధానాన్ని ఎన్నుకున్నాడు. దీనిని పోలీసులు సైతం ఊహించలేకపోయారు. ఇంట్లోనివారితో ద్వారకేష్ కాలేజీకి వెళుతున్నానని చెప్పి శిమ్లా వెళ్లిపోయి, ఒక హోటల్‌లో కప్పులు కడిగే పనిలో చేరాడు. ఈ సందర్భంగా ఇన్‌స్పెక్టర్ ఎస్‌ఏ కర్మూర్ మాట్లాడుతూ.... ద్వారకేష్ బయోడేటా చూసిన హోటల్ మేనేజర్ అతని బ్యాక్ గ్రౌండ్ తెలుసుకోవాలని పాడ్రా పోలీసులకు ఫోన్ చేశాడు. దీంతో విషయమంతా బయటపడిందన్నారు. ఆ మేనేజర్ తమ దగ్గర పనిలో చేరిన ద్వారకేష్ ఫొటోను పోలీసులకు పంపించాడు. దీంతో ఇద్దరు కానిస్టేబుళ్లు హోటల్ దగ్గరకు వెళ్లారు. అయితే ఆ సమయంలో ద్వారకేష్ అక్కడ లేడు. దీంతో వారు ద్వారకేష్ ఫొటోను పలువురికి చూపిస్తూ సమాచారం సేకరించే పనిలో పడ్డారు. ఈ నేపధ్యంలో ఒక టాక్సీ డ్రైవర్ పోలీసులకు ఫోన్ చేసి ద్వారకేష్ గురించిన సమాచారాన్ని అందజేశాడు. దీంతో పోలీసులు ద్వారకేష్‌ను పట్టుకుని, ఈ సమాచారాన్ని అతని తల్లిదండ్రులకు తెలియజేశారు. దీంతో వారు వెంటనే శిమ్లాకు విమానంలో చేరుకున్నారు. పోలీసులు ద్వారకేష్‌ను తల్లిదండ్రులకు అప్పగించడంతో అతను వారితో ఇంటికి వెళ్లిపోయాడు.
