
# Λανθασμένοι οι χειρισμοί του δημάρχου Κω

Published at: **2019-11-07T18:35:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425329/lanthasmenoi-oi-xeirismoi-toy-dhmarxoy-kw)

Του Νίκου Μυλωνά

        Το μεταναστευτικό για το νησί είναι ένα δύσκολο θεμα ως προς τον χειρισμό του. Έχουμε ως κοινωνία δείξει προς τα έξω ένα κακό εαυτό σε πανευρωπαϊκό επίπεδο λόγω των κακών χειρισμών της προηγούμενης δημοτικής αρχής, που δυστυχώς, φαίνεται να ενστερνίζεται και η νέα δημοτική αρχή (κατά πλειοψηφία πάντα για να μην αδικούμε πρόσωπα).
      
Οι εικόνες του Δημάρχου περιστοιχιζόμενου με τα μηχανήματα του Δημου και με... ”εύσωμους’’ συμπολίτες μας μπροστά στην μπουκαπόρτα του πλοίου της γραμμής, ταξίδεψαν σε όλο τον κόσμο δίνοντας ένα μήνυμα ξενοφοβίας που αντέγραψαν αμέσως και άλλες περιοχές στην πατρίδα μας κάνοντας και αυτοί παρόμοιες ‘’αποτρεπτικές’’ ενέργειες.
Συμμαθητής μας από τη Νάουσα μας έλεγε ότι μια ψευδής είδηση μεταφοράς μεταναστών στην περιοχή τους ήταν αρκετή για να μαζευτούν 40-50 ‘’εθνικά σκεπτόμενοι’’ αποκλείοντας την πρόσβαση στην πόλη για κάποιες ώρες.
Επιτέλους! Η Ελλάδα συμβαδίζει με την υπόλοιπη ξενοφοβική Ευρώπη υψώνοντας τείχη άρνησης και διωγμού των αλλοφύλων. Και στη Κω απεδείχθη ότι: “οι 70 είχαν εισιτήριο για Πειραιά”. Άρα η επίδειξη δυναμικής άρνησης του κ. Δημάρχου δεν ήταν αναγκαία. Είναι όμως εντελώς αδικαιολόγητη και παράνομη η μεσονύκτια κίνηση των δημοτικών μηχανημάτων στο λιμάνι για την αποτροπή της αποβίβασης! Το ερώτημα για τον κ. Νικηταρά είναι: δεν υπήρχαν άλλοι τρόποι να εκδηλωθεί η αρνητική θέση της δημοτικής πλειοψηφίας; Εξαντλήθηκαν τα πολιτικά μέσα που έχει στα χέρια της η δημοτική αρχή πριν προβεί σε επιθετικές ενέργειες που οδηγούν σε τετελεσμένα βίαιων κινητοποιήσεων;
Προς τι εκείνη η επιθετική νυχτερινή δήλωσή του στα πανελλαδικά μέσα ενημέρωσης που δεν διέφερε από εκείνες του προκατόχου του και που γι’ αυτό βρήκαν μεγάλη απόκριση στα κανάλια που κάνουν εμπόριο με την ξενοφοβία και τον ρατσισμό; Και πώς δικαιολογείται η δεύτερη ανακοίνωση του κ. Δημάρχου που δείχνει μια διαφορετική λογική; Εκεί ενώ προσπαθεί να δικαιολογήσει και να στηρίξει την αρχική επιλογή του, ταυτόχρονα κάνει άνοιγμα στην ηπιότητα και την κοινωνική αιτιολόγηση του μεταναστευτικού.
Είναι προφανές ότι ο κ. Νικηταράς δεν θέλει την ταύτιση με τον προκάτοχο του. Ηγήθηκε ενός συνασπισμού αντι-κυριτσικών αντιλήψεων και δύσκολα μπορεί να συμπλεύσει με τις πρακτικές και τις ιδεοληψίες του πρώην Δημάρχου. Γι’ αυτό ακριβώς βρέθηκε στη δύσκολη θέση του συμβιβασμού της δεύτερης δήλωσής του. Στόχευε στο εσωτερικό του μέτωπο. Στο εσωτερικό του ακροατήριο. Γι’ αυτό έχουμε μια υποκριτική δήλωση πάρα μια γνήσια αυτοκριτική αναθεώρηση! Όλες οι πολυσυλλεκτικές παρατάξεις έχουν αυτά τα προβλήματα: την έλλειψη σαφούς προσανατολισμού. Τα ήξεις αφήξεις. Κάποιες φορές αυτό είναι καλό. Στα δύσκολα όχι!
Το σχόλιό μας είναι διπλό: πρώτα η νέα δημοτική αρχή θα πορεύεται όπως ο Ιανός στα δύσκολα θέματα. Δεν μπορεί να τα θίξει. Άρα θα ζήσουμε μια ομαλή συνέχεια με πολύ συντηρητική διαχείριση. Το δεύτερο είναι ότι δεν μπορεί να θέσει τον πυρήνα του μεταναστευτικού προβλήματος του νησιού μας. Το αποφεύγει.
Αν μελετήσουμε προσεκτικά το τοπικό προσφυγικό ζητημα από το 2014 μέχρι σήμερα θα δούμε ότι η κρίσιμη απόφαση ήταν η συμφωνία του Μάρτη 2016 μεταξύ Ευρώπης και Τουρκίας ή για να ακριβολογούμε Γερμανίας-Τουρκίας που επέβαλε τη δημιουργία των 5 hotspots στα νησιά με τη μεγαλύτερη στατιστικά μεταναστευτική ροή, με τον όρο στα νησιά αυτά να γίνεται καταγραφή-χαρακτηρισμός και στη συνέχεια να επιτρέπεται η μετακίνηση τους προς την Τουρκία ή τη Στερεά Ελλάδα.
Ο κίνδυνος εγκλωβισμού στα νησιά ήταν προφανής. Αυτό ήταν λάθος της κυβέρνησης ΣΥΡΙΖΑ-ΑΝΕΛ που το δέχτηκε ασυζητητί και είναι λάθος που και η σημερινή κυβέρνηση ΝΔ που δεν το θέτει. Η σύμβαση εκείνη πρέπει να αναθεωρηθεί και είναι χρέος της Ελληνικής κυβέρνησης να το πράξει.
Εν κατακλείδι: η νέα δημοτική μας αρχή αποσιωπά το πραγματικό ζήτημα των ευθυνών των 2 κυβερνήσεων που έχουν χειριστεί το θεμα. Το κάνει για πολιτικούς λόγους ισορροπιών που κρατά προς ΝΔ και ΣΥΡΙΖΑ! Επιπλέον αδυνατεί να αξιοποιήσει δημοκρατικές διαδικασίες (απόφαση δημοτικού συμβούλιου, λαϊκών συνελεύσεων, συνεργασία με τους νησιωτικούς Δήμους κ.λπ.) θέτοντας προβλήματα αλλαγής πολιτικής.
Προφανώς οι ενέργειες της δημοτικής μας αρχής θέτει το λιθαράκι της στη μεγέθυνση και την επέκταση του ξενοφοβικού και ρατσιστικού κλίματος στο νησί μας που εγκυμονεί τα ανοικτή βιαία μελλοντικά τοπικά γεγονότα.
