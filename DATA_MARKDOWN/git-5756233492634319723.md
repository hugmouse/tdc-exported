
# مشارکت مردم در لیست انتخاباتی جریان اصلاحات چگونه خواهد بود؟

Published at: **2019-11-03T21:44:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619725/%D9%85%D8%B4%D8%A7%D8%B1%DA%A9%D8%AA-%D9%85%D8%B1%D8%AF%D9%85-%D8%AF%D8%B1-%D9%84%DB%8C%D8%B3%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AC%D8%B1%DB%8C%D8%A7%D9%86-%D8%A7%D8%B5%D9%84%D8%A7%D8%AD%D8%A7%D8%AA-%DA%86%DA%AF%D9%88%D9%86%D9%87-%D8%AE%D9%88%D8%A7%D9%87%D8%AF-%D8%A8%D9%88%D8%AF)


        یک عضو شورای عالی اصلاح‌طلبان جزئیات طرح «سرا» (سامانه‌ی رای‌سنجی اصلاح‌طلبان) را توضیح داد.
      

        آفتاب‌‌نیوز :
      
آذر منصوری در گفت‌وگو با ایسنا اظهار کرد: در جلسه‌ امروز شورای عالی سیاست‌گذاری اصلاح‌طلبان بعد از چند جلسه بحث و گفت‌وگو کلیات طرح «سرا» (سامانه‌ رای‌سنجی اصلاح‌طلبان) به تصویب رسید و تصمیم‌گیری درباره‌ جزییات آن به کارگروه راهبردها و هیات‌رئیسه‌ شورای عالی واگذار شد.
او ادامه داد: طرح «سرا» گام بعدی اصلاح‌طلبان به سمت انتخاب دموکراتیک‌تر، شفاف‌تر و کارآتر نامزدهای جبهه‌ اصلاح‌طلبان در انتخابات مجلس و نوعی رای‌سنجی مقدماتی است. این شیوه‌ شفاف و دموکراتیک انتخاب نامزدها در سده‌ گذشته در احزاب و جریان‌های سیاسی ده‌ها کشور جهان آزموده و پرورده شده است، فساد سیاسی و نقش لابی‌های ناسالم در برآمدن نامزدها را می‌کاهد، به شکل‌گیری فضای انتخاباتی و افزایش مشارکت و استفاده از فرصت انتخابات برای آگاهی‌افزایی کمک می‌کند، به شناسایی و برآمدن نامزدهای شایسته‌ و معرفی چهره‌های توانا و جدید به جامعه می‌انجامد، اقتضای دموکراتیزاسیون در سطح احزاب و جریان‌های سیاسی است و ارتباط میان یک جریان سیاسی با بدنه‌ اعضا و حامیانش را تقویت و مشارکت اعضای یک جریان سیاسی را به نحوی معنادار در فرآیند انتخاب نامزدها جلب می‌کند.
منصوری گفت: در «سرا» همه‌ فعالان اصلاح‌طلب کشور با معرفی احزاب و اعضای عضو شورای عالی سیاست‌گذاری در چند لایه به عضویت درمی‌آیند و در یک رای‌سنجی شفاف و دموکراتیک از میان نامزدهای واجد شرایط، فهرست نامزدهای اصلاح‌طلبان را در تهران و مراکز استان‌ها انتخاب می‌کنند. برای نامزدی در این رای‌سنجی هر نامزد باید یا حمایت پنج درصد اصلاح‌طلبان عضو سامانه در هر حوزه‌ انتخابیه را جلب کند یا مورد حمایت حداقل یک‌سوم اعضای شورای عالی سیاست‌گذاری اصلاح‌طلبان در آن استان قرار بگیرد. البته علاوه بر این شرایط، امضای منشور اصلاحات، تعهد به رای دادن به طرح‌ها و برنامه‌های اعلامی اصلاح‌طلبان در مجلس، تعهد به کناره‌گیری به نفع نامزدهای فهرست نهایی (در صورتی که خودش جزء آنها نبود) و ثبت نام در انتخابات و تایید توسط هیات‌های اجرایی و نظارت هم برای نامزدی ضروری است.
او تاکید کرد: انتخاب نامزد در این رای‌سنجی به شیوه‌ مشهور رای‌دهی ترجیحی (با امکان تعیین اولویت‌های بعدی) و «مرحله دومی سریع» یا «دور حذفی سریع» (instant run-off) برگزار می‌شود که عادلانه‌ترین و کارآمدترین شیوه‌ رای‌گیری برای پرهیز از دو مرحله‌ای شدن رای‌گیری است. این روش از انتخاب شدن کاندیداهایی که مورد پذیرش «اکثریت» (نصف به‌ اضافه‌ یک) نیست جلوگیری می‌کند و خروجی آن برای اکثریت بدنه‌ اصلاح‌طلبان پذیرفتنی‌تر است.
منصوری افزود: شورای عالی سیاست‌گذاری اصلاح‌طلبان مفتخر است که اولین جبهه‌ سیاسی در ایران است که در انتخابات برای انتخاب نامزدهای لیست‌ مورد حمایتش از میان نامزدهای واجد شرایط از شیوه‌ای کاملا شفاف و دموکراتیک و با مشارکت معنادار همه‌ فعالان اصلاح‌طلب کشور استفاده می‌کند. شخصا امیدوارم اصولگرایان و سایر نیروهای سیاسی هم مثل همه‌ احزاب و جریان‌های سیاسی دموکراتیک جهان از این شیوه‌ آزموده شده برای انتخاب نامزدها استفاده کنند و به ارتقای فرهنگ سیاسی در کشور و مشارکت سیاسی معنادار در انتخابات کمک کنند. جزییات طرح بعد از بررسی و تصویب به اطلاع رسانه‌ها خواهد رسید.
