
# Siria: Macron, la Nato è in stato di morte cerebrale

Published at: **2019-11-07T13:05:00+00:00**

Author: **dalla nostra corrispondente ANAIS GINORI**

Original: [Repubblica.it](https://www.repubblica.it/esteri/2019/11/07/news/siria_macron_la_nato_e_in_stato_di_morte_cerebrale-240497988/)

PARIGI - “Quello che stiamo vivendo è la morte cerebrale della Nato”. Emmanuel Macron usa un'espressione forte per tornare a parlare della crisi aperta dall'intervento della Turchia contro i curdi, in qualche modo permesso dagli Stati Uniti. Secondo Macron, il disimpegno dalla Siria del presidente americano Donald Trump e l'offensiva del leader turco Recep Tayyip Erdogan ha definitivamente messo in luce le contraddizioni dell'Alleanza atlantica nata settant'anni fa. Il presidente francese, in una lunga intervista al settimanale Economist, s'interroga sull'articolo 5 del patto atlantico che prevede la solidarietà fra i paesi membri in caso uno di loro sia attaccato. E si chiede cosa succederà se la Siria attaccherà la Turchia, in risposta all'offensiva di Ankara nel nord del paese arabo. "Se il regime di Bashar Assad decide di replicare alla Turchia, noi c'impegneremo? Questa è una vera domanda” argomenta il leader francese nell’articolo pubblicato oggi. “Noi ci siamo impegnati per lottare contro Daesh . Il paradosso è che la decisione americana e l'offensiva turca hanno avuto lo stesso risultato: il sacrificio dei nostri partner che si sono battuti contro l'Isis".In vista del summit della Nato ai primi di dicembre a Londra, Macron chiede di "chiarire le finalità strategiche" dell'Alleanza, sottolineando come da parte americana non ci sia "alcun coordinamento strategico con i partner", mentre un altro paese membro, la Turchia, conduce "un'aggressione" in una zona "dove i nostri interessi sono in gioco". L'Europa, avverte Macron, "sparirà" se non inizia a pensarsi come potenza mondiale, schiacciata tra Usa e Cina. Da quando è stato eletto, il presidente francese insiste sull'importanza di promuovere una difesa europea, e “un'autonomia strategica e di capacità sul piano militare” come ha ripetuto all'Economist. Molto diverso l'approccio del presidente Trump che, osserva Macron, "pone la questione della Nato come un progetto commerciale". La sua idea, sostiene il presidente francese, "è un progetto in cui gli Stati Uniti assicurano una sorta di ombrello geostrategico, ma come contropartita c'è un'esclusiva commerciale. Bisogna comprare americano. La Francia non ha firmato per questo”. Proprio per sviluppare un’autonomia nel settore della Difesa, la Francia ha convinto la Germania a lanciare insieme ad altri paesi la “European Intervention Initiative” a cui ha di recente aderito l'Italia. Parigi e Berlino hanno anche fatto accordi bilaterali per sviluppare la costruzione di nuovi modelli di aerei caccia e di tank ma entrambi i progetti vanno a rilento. 
