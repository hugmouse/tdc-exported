
# วุ่นแน่!สุริยะจ่อทบทวนแบนสารไกลโฟเสตอ้างมะกันบีบ

Published at: **2019-11-01T13:35:00+00:00**

Author: ****

Original: [เดลินิวส์](https://www.dailynews.co.th/economic/739536)


        วุ่นแน่ “สุริยะ”จ่อทบทวนแบนสารไกลโฟเสต หลังสหรัฐฯ ร่อนหนังสือทบทวน - เกษตรกรร้องระงมเดือดร้อน ยังหาสารใหม่ทดแทนไม่ได้ หวั่นต้นทุนพุ่ง
      
นายสุริยะ จึงรุ่งเรืองกิจ รมว.อุตสาหกรรม ในฐานะประธานคณะกรรมการวัตถุอันตราย เปิดเผยถึงความคืบหน้ากรณีคณะกรรมการวัตถุอันตรายมีมติให้แบน 3 สารเคมี คลอร์ไพรีฟอส พาราควอตและไกลโฟเสตว่า ยอมรับว่า เกษตรกรกังวลมากว่าจะใช้สารใดมาทดแทน และจะมีต้นทุนเพิ่มขึ้นอย่างไร ดังนั้นเรื่องนี้ในฐานะที่ตนประธานคณะกรรมการวัตถุอันตรายตามพ.ร.บ.วัตถุอันตรายฉบับใหม่ พ.ศ.2562  จะมีการเรียกการประชุมคณะกรรมการวัตถุอันตราย และจะหาข้อมูลเพิ่มเติม เพื่อช่วยเหลือเกษตรกรว่า วันนี้จะมีสารใดมาสามารถทดแทนได้บ้าง“ การประชุมคณะกรรมการวัตถุอันตรายครั้งต่อไป ซึ่งมีผมเป็นประธานเป็นครั้งแรกนั้น อาจหยิบยกสารบางตัวที่ได้แบนไปแล้ว เช่น สารไกลโฟเซตมาหารือกันอีกครั้ง เนื่องจากสหรัฐฯ ยังใช้สารนี้อยู่ แต่ไทยมีการแบนสารนี้ไป หากสมมติยังให้ใช้สารไกลโฟเซต แต่ให้แบนสารพาราควอต เพื่อลดผลกระทบให้กับเกษตรกรบางส่วน จะเป็นไปได้หรือไม่ เพราะในสหรัฐยังมีการใช้สารไกลโฟเซตอยู่ และอาจไม่ได้มีพิษร้ายแรงเหมือนกับสารเคมีชนิดอื่น ซึ่งสหรัฐเป็นประเทศที่มีขนาดใหญ่ ที่ต้องดูแลสุขภาพประชาชนอยู่แล้ว เรื่องนี้จะต้องหารือกัน ว่าไทยจะสามารถใช้ได้หรือไม่”อย่างไรก็ตามยืนยันว่า ยังไม่ได้เปลี่ยนแปลงมติคณะกรรมการวัตถุอันตราย เพียงแต่จะหารือกันในที่ประชุมเท่านั้น และต้องมีผลการศึกษาที่ชัดเจนต้องไม่เป็นพิษต่อสิ่งแวดล้อม หรือกระทบกับประชาชน และจะต้องสร้างความเข้าใจให้กับประชาชนเกษตรกร เพราะไทยมีสารเคมีเป็น 10 ชนิด แต่มีความเข้าใจในการใช้สารเคมีมากน้อยแค่ไหน ก็จะต้องทำความเข้าใจกับประชาชนด้วยผู้สื่อข่าวรายงานว่า การกลับมาทบทวนแบนสารไกลโฟเซสครั้งนี้ คาดว่า เป็นผลจากทางสถานทูตสหรัฐประจำประเทศไทยได้ส่งเอกสารจากกระทรวงเกษตรของสหรัฐ ส่งถึงนายกรัฐมนตรีของไทยด้วยว่า การแบนสารไกลโฟเซต โดยไม่พิจารณาหลักฐานทางวิทยาศาสตร์อย่างเต็มที่ อาจส่งผลกระทบอย่างรุนแรงต่อการนำเข้าถั่วเหลืองและข้าวสาลีของไทย จึงหวังว่าประเทศไทยจะพิจารณาความกังวลนี้ เพราะไกลโฟเซสเป็นหนึ่งในผลิตภัณฑ์ยาฆ่าแมลงที่ใช้กันอย่างแพร่หลายและศึกษาอย่างจริงจังในโลก หน่วยงานคุ้มครองสิ่งแวดล้อมของสหรัฐอเมริกา ประเมินแล้วว่า ไม่มีความเสี่ยงต่อสุขภาพของมนุษย์ สอดคล้องกับความคิดเห็นทางวิทยาศาสตร์ของหน่วยงานอื่นทั้งญี่ปุ่น สหภาพยุโรป ออสเตรเลีย และองค์การเกษตรแห่งสหประชาชาติ จึงขอให้ชะลอการตัดสินใจเกี่ยวกับไกลโฟเซต เพื่อหาทางออกสำหรับสหรัฐอเมริกา ทั้งนี้ได้คาดการณ์ว่า จะมีค่าใช้จ่ายเกิดขึ้นจากการห้าม 3 ประการ คือ 1.เกษตรกรไทยจะต้องเผชิญกับต้นทุนสารเคมีทดแทนสูงขึ้น 75,000-125,000 ล้านบาท ของราคาตลาดของไทยในปัจจุบัน  2.หากไม่พบสารเคมีทดแทนที่เหมาะสม เนื่องจากกลูโคซิเนต มีแอมโมเนียมมีพิษมากกว่า ไกลโฟเซท แต่น้อยกว่าพาราควอต ทำให้ต้นทุนแรงงานสูงขึ้นสำหรับการปราบวัชพืช ทำให้การควบคุมรวมกับการสูญเสียผลผลิตพืช คาดว่าจะสูงถึง 128,000 ล้านบาท 3.สิ่งที่สหรัฐกังวลมากที่สุด คือ จะมีผลกระทบต่อการนำเข้าถั่วเหลือง ข้าวสาลี กาแฟ แอปเปิ้ล และองุ่น  จากสหรัฐ มูลค่า 51,000ล้านบาท ต้นทุนที่เพิ่มขึ้นยังไม่รวมถึงผลกระทบที่ตามมาของผู้ผลิตอาหาร เช่น อุตสาหกรรมเบเกอรี่และบะหมี่กึ่งสำเร็จรูปที่พึ่งพาข้าวสาลีที่นำเข้า 100% เพื่อมาดำเนินธุรกิจมูลค่า 40,000 ล้านบาท  
