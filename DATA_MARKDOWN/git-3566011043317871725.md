
# سطح دعاوی در دادگستری بالاست/ اختلافات قومی بیشترین حجم پرونده‌ها را تشکیل می‌دهد

Published at: **2019-11-02T15:29:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544174.html/%D8%B3%D8%B7%D8%AD-%D8%AF%D8%B9%D8%A7%D9%88%DB%8C-%D8%AF%D8%B1-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%A8%D8%A7%D9%84%D8%A7%D8%B3%D8%AA--%D8%A7%D8%AE%D8%AA%D9%84%D8%A7%D9%81%D8%A7%D8%AA-%D9%82%D9%88%D9%85%DB%8C-%D8%A8%DB%8C%D8%B4%D8%AA%D8%B1%DB%8C%D9%86-%D8%AD%D8%AC%D9%85-%D9%BE%D8%B1%D9%88%D9%86%D8%AF%D9%87-%D9%87%D8%A7-%D8%B1%D8%A7-%D8%AA%D8%B4%DA%A9%DB%8C%D9%84-%D9%85%DB%8C-%D8%AF%D9%87%D8%AF)

رییس کل دادگستری استان کرمانشاه گفت: امروز سطح دعاوی در دادگستری و در بخش کیفری و حقوقی آمار ورودی پرونده ها بالا است.
به گزارش شبکه اطلاع رسانی راه دانا؛ به نقل از مرصادنیوز  پرویز توسلی زاده ظهر امروز شنبه در نشست خبری با اصحاب رسانه اظهار داشت: آیت الله رئیسی سندی را تقدیم رهبر معظم انقلاب کرد که ایشان آن را بسیار کاربردی دانستند و توصیه هایی برای اجرایی شدن آن در ۸ بند داشتند که ما هم بر مبنای این سند کارها را پیش خواهیم برد.
رییس کل دادگستری استان کرمانشاه افزود: مدیریت باید ظرفیت باشد و افرادی که در راس آن قرار می گیرند اهل تقوا باشند و اگر نقایصی را می بینند حتما منتقل کنند تا در جهت رفع آن گام برداریم.
قاضی القضات کرمانشاه فرهنگسازی را نیاز بسیاری از بخش‌ها و حوزه ها دانست و گفت: در این راستا اگر فرهنگسازی نکنیم بدون شک موفق نخواهیم شد.

        دادگستری آخرین مرجع برای حل و فصل اختلافات باشد
      
توسلی زاده خاطر نشان کرد: دلیل بسیاری از بی اعتمادی ها این است که هنوز نتوانستیم با مردم ارتباط سازنده ای برقرار کنیم و البته اینکه مسیر قانون با انتظارات مردم متفاوت است و نمی توانیم در بسیاری موارد مطابق با خواست مردم رفتار کنیم این بی اعتمادی را رقم زده است که لازم است انتظارات مردم در حد قانون پایین بیاید.
وی تاکید کرد: رسانه ها می توانند در این راستا و ایجاد اعتماد مردم به دستگاه قضا بسیار موثر واقع شوند و روشنگری کنند.
رییس کل دادگستری استان کرمانشاه تصریح کرد: دادگستری باید کمترین نقش را در زندگی مردم داشته باشد چرا که این دستگاه محل حل و فصل اختلافات است و آرزوی ما این است که اختلافات توسط بزرگان، معتمدین، صنوف و ... حل و فصل شود و دادگستری آخرین مرجع برای حل و فصل اختلافات باشد.
وی خاطر نشان کرد: امروز سطح دعاوی در دادگستری بسیار بالاست و در بخش کیفری و حقوقی آمار ورودی پرونده ها بالا است که این امر یکی از معضلات در دادگستری محسوب می شود.
توسلی زاده جمعیت کیفری بالای زندانهای استان را یکی دیگر از معضلات عنوان کرد و گفت: باید تلاش کنیم از ظرفیت جامعه برای حل و فصل اختلافات بیشتر استفاده کنیم.
قاضی القضات کرمانشاه اظهار داشت: اختلافات فراوان بین مردم یکی از مسائلی است که بسیار آزار دهنده است و این اختلافات از بعد اقتصادی، اجتماعی،فرهنگی و ... خسارت زیادی را به جامعه وارد می کند.
وی بیان داشت: اختلافات منابع اقتصادی جامعه را به هدر می‌دهد و نتیجه آن غیر از آزار دیدن طرف مقابل نیست و همچنین وقت و سرمایه زیادی را به هدر می دهد.
رییس کل دادگستری استان کرمانشاه اظهار داشت: اختلاف فرهنگ جامعه را نیز به هم می‌زند چرا که اجازه نمی دهد افراد در کنار هم قرار بگیرند و همچنین به لحاظ ذهنی و روانی موجبات آزار و اذیت افراد را فراهم می کند و هیچ چیز بدتر از کدورت نیست.
وی گفت: اختلاف ذاتا ویرانگر است و باید قبل از تشکیل پرونده به دنبال حل و فصل آن باشیم و سازش بین طرفین دعوا را رقم بزنیم.

        حجم زیادی از پرونده های دادگستری مربوط به اختلافات قومی و قبیله ای است
      
توسلی زاده حجم زیادی از پرونده های دادگستری را مربوط به اختلافات قومی و قبیله ای اعلام کرد و گفت: هرجرمی منشا آسیب اجتماعی دارد لذا باید تلاش کنیم آسیب‌ها را حل و فصل کنیم تا تبدیل به جرم نشود.
وی افزود: ما تمایل نداریم که هیچ متهم روانه زندان شود چرا که این امر باعث می‌شود خانواده‌های آنها دچار آسیب روحی و روانی شوند و با مشکل اقتصادی نیز مواجه شوند.
قاضی القضات کرمانشاه ادامه داد: البته تعدادی از عناوین مجرمانه از جمله قتل عمد، منازعات خیابانی، منازعات ای که از سلاح در آن استفاده می شود، آدم ربایی، قاچاق سلاح، قاچاق مشروبات الکلی، قاچاق مواد مخدر کلان، جرائم علیه نیروهای مسلح، تجاوز به اموال عمومی و اراضی و منابع ملی، سرقت ها و تجاوز به عنف برای ما مهم هستند و بنا داریم با شدت با آنها برخورد کنیم و همه دستگاه‌های کنترل جرم، نیروی انتظامی و... باید پای کار بیایند.
وی اظهار داشت: اگر به جایی برسیم که جرائم غیر از اینها را به سازش برسانیم بهترین جامعه را خواهیم داشت و به این ترتیب موجودی زندان‌ها به یک دهم خواهد رسید.
رییس کل دادگستری استان کرمانشاه افزود: پایین بودن دانش حقوقی مردم یکی از دلایلی است که دعاوی حقوقی بالاست چرا که مردم احاطه به قوانین بخش حقوقی از جمله قانون مدنی، قوانین صنعت، معدن و... ندارند که همین زمینه زیان دیدم را برای آنها فراهم می کند.

        فعالیت ۲۲۰۰ بنگاه معاملات ملکی در کرمانشاه /قراردادهای ملکی الکترونیکی می شود
      
وی  تعداد بنگاههای معاملات ملکی استان کرمانشاه را ۲۲۰۰ مورد عنوان کرد وگفت:  بیشتر کلاهبرداری ها توسط کسانی صورت می‌گیرد که جواز صنفی دارند.
این مسئول بیان داشت: با توجه به اینکه ۸۰ درصد روابط حقوقی مردم در بنگاه ها تنظیم می شود به دنبال این هستیم که قراردادها را الکترونیکی کنیم که دیگر مبحثی به عنوان انتقال مال غیر پیش نیاید و در این زمینه باید مردم نیز با ما همراهی و همدلی داشته باشند.
قاضی القضات کرمانشاه خاطرنشان کرد: گاهی مشاهده می شود که مردم در معاملات برگه سفیدی را امضا می‌کنند و همین مسئله مورد سوء استفاده طرف مقابل قرار می‌گیرد لذا مردم باید هوشیار باشند و قراردادهای حقوقی را طوری تنظیم کنند که دچار مشکل نشوند.
توسلی زاده گفت: امروزه بیش از ۲۷۰۰ عنوان کیفری داریم و این یعنی ما نتوانستیم مشکلات خود را به طور مسالمت آمیز حل و فصل کنیم لذا لازم است از این همه عناوین مجرمانه جرم‌زدایی شود.
وی با بیان اینکه هرچه پایبند به معیارهای دینی باشیم در همه حوزه‌ها اختلافات پایین خواهد آمد، بیان داشت: امروزه سه جرم از حمله جرایم علیه تمامیت جسمانی و سرقت و مواد مخدر در رده اول فراوانی قرار دارند.
رییس کل دادگستری استان کرمانشاه با بیان اینکه منازعات و مواد مخدر 100 درصد ریشه فرهنگی دارند، گفت: راه حل مشکلات ناشی از مواد مخدر و کنترل آن پایین آوردن تقاضا است و در بحث منازعات نیز می توان با صبر و کنترل خشم بسیاری از اختلافات را حل و فصل کنیم.
توسلی زاده ادامه داد: در استان کرمانشاه مردمی دیندار، ولایتمدار و انسانهای وارسته ای زندگی می کنند که می‌توان این بزرگ منشی را در حل اختلافات به کار گیریم.
وی افزود: به تبعیت از مقام معظم رهبری و سیاست‌های کلان رئیس قوه قضاییه از فضای کسب و کار تولید و کارآفرینی در استانها حمایت می‌کنیم.
قاضی القضات کرمانشاه خاطرنشان کرد: در این راستا تعداد واحدهای تعطیل شده را مشخص خواهیم کرد و اگر دستگاه قضایی بتواند یک واحد را راه‌اندازی کند این کار را خواهد کرد.
توسلی زاده گفت: حدود ۶۰ هزار واحد صنفی در سطح استان داریم که ۲۴۰ هزار نفر اعضای آن هستند که ما با این افراد تعامل خوبی برقرار کردیم و سعی خواهیم کرد اختلافات صاحبان صنایع و اصناف را با دست خودشان حل و فصل کنیم.

        برگزاری همایش فرهنگ صلح و سازش در گفتمان اهل بیت(ع) در استان
      
وی همچنین از برگزاری همایش منطقه ای در شرق و غرب استان خبر داد و گفت: این همایش جهت گسترش صلح و سازش و با عنوان فرهنگ صلح و سازش در گفتمان اهل بیت(ع) به زودی برگزار خواهد شد.
رییس کل دادگستری استان کرمانشاه در خصوص مشکلات پالایشگاه آناهیتا گفت: پالایشگاه از دستور کار خارج شده و یک موضوع ملی است.
این مقام قضایی همچنین در خصوص بکارگیری بازنشستگان در ادارات گفت: حل و فصل آن در حوزه اداری است و نباید به دادگستری کشیده شود.
به گفته توسلی زاده هیچ فاصله ای بین مردم و دستگاه قضا در استان کرمانشاه وجود ندارد و مردم می توانند بدون واسطه با این دستگاه ارتباط داشته باشند ضمن اینکه روزهای دوشنبه ملاقات عمومی داریم.
انتهای پیام/
