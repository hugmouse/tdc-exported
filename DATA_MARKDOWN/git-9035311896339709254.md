
# Fransa ve ABD'ye: Avrupa ile terörizm arasındaki son engel Türkiye

Published at: **2019-11-03T11:54:22+00:00**

Author: **Euronews **

Original: [euronews](https://tr.euronews.com/2019/11/03/turkiyeden-abd-ve-fransaya-tepki-aldiginiz-kararlar-nato-muttefikligi-ruhuna-aykiridir)

Milli Savunma Bakanlığı, Barış Pınarı Harekatı sonrası Fransa Ulusal Meclisi ve ABD Temsilciler Meclisi'nde alınan kararlar nedeniyle bu iki ülkeye sert tepki gösterdi. Uzun bir açıklama yapan bakanlık Türkiye'nin tezlerini ortaya koyarken bu iki ülkeye hatalarından dönme çağrısında bulundu. Bakanlık, Avrupa ile terörizm arasındaki son engelin Türkiye olduğunu hatırlattı.
Milli Savunma Bakanlığı yaptığı yazılı açıklamada Fırat’ın doğusundan "Türkiye’ye yönelik ciddi DEAŞ ve PKK/PYD-YPG tehdidi" mevcut olduğuna dikkat çekerek “Yaklaşık 70 yıllık NATO üyesi bir ülke olarak Türkiye’nin önceliği, bu terör tehdidini müttefikleri ile birlikte hareket ederek ortadan kaldırmak olmuştur. Bu amaçla uzun görüşmeler gerçekleştirilmiş, ortak birtakım çalışmalar yapılmıştır. Ancak birçok konuda anlaşma sağlanmasına rağmen nihai noktada mutabakat sağlanamamış ve maalesef Türkiye, terörle mücadelede yalnız bırakılmıştır.” dedi.
Bakanlık Türkiye’nin yalnız bırakılması üzerine bölgenin ve Türkiye’nin hudutların güvenliğinin sağlanması, oluşturulacak güvenli bölge/barış koridoru ile Suriyeli sığınmacıların evlerine, topraklarına güvenle ve gönüllü olarak dönmelerinin sağlamak amacıyla Barış Pınarı Harekâtı başlatıldığını hatırlattı.
Operasyonun “meşru müdafaa hakkı” çerçevesinde yapıldığını vurgulayan Milli Savunma Bakanlığı sadece Türkiye’nin değil aynı zamanda bölgede yaşayan Kürtler, Araplar, Asuriler, Hristiyanlar, Aramiler, Yezidiler ve Keldaniler gibi diğer dini ve etnik grupların da güvenliğinin sağlanmasının hedeflendiğini vurguladı.
Bakanlık operasyonlarda sivil/masum kişilerin ve harekât bölgesindeki tarihi, kültürel, dini yapılar, altyapı tesisleri ile bölgede bulunması muhtemel dost/müttefik ülke unsurlarının ve çevrenin zarar görmemesi için hiçbir ülkenin göstermediği derecede dikkat ve hassasiyet gösterildiğini de açıkladı.
“DEAŞ, Müslümanların PKK/PYD-YPG de Kürt kardeşlerimizin temsilcisi değildir, olamaz.” diyen Milli Savunma Bakanlığı, Fırat Kalkanı Harekâtı ile "3 binden fazla radikal DEAŞ’lı teröristin" etkisiz hale getirildiğinı vurguladı. Bakanlık açıklamasında "DEAŞ terör örgütü ile göğüs göğüse mücadele eden tek koalisyon ve NATO ülkesi Türkiye'dir denildi.
Milli Savunma Bakanlığı, ABD’nin Barış Pınarı Harekâtı’nı bahane ederek Ermeni soykırımı yasa tasarısını gündeme getirmesi ile Türkiye ve yöneticilerine yönelik yaptırım kararı almasının hem 17 Ekim 2019 tarihinde imzalanan mutabakata hem de stratejik ortaklık ve NATO müttefikliği ruhuna aykırı olduğunu savundu. Bakanlık Ermeni soykırımı iddiaları hakkında şu yorumu yaptı:
“100 yıl önce Ermeni soykırımı olup olmadığını merak eden ABD, bahse konu olaylarla ilgili gerçekleri, tarihi olguları çarpıtarak yansıtan sözde kaynaklarda değil, ABD’li General James G. Harbord’un başkanlığındaki ABD askeri heyetinin bizzat yerinde yaptığı araştırmalarla hazırladığı raporlarda ve Amerikan Ulusal Arşivleri’nde (NARA) yer alan belgelerde aramalıdır.”
Bakanlık, “iki ülkenin stratejik ortaklık ilişkilerini son derece olumsuz şekilde etkileyecek böylesi bir tarihi hatadan bir an önce dönülmesi” çağrısında bulundu.
Milli Savunma Bakanlığı aynı açıklamada Fransa’yı da hedef alarak “Fransa tarafından “Müttefiklerimiz” olarak ifade edilenler Kürt kardeşlerimiz değil, bölgede yaşayan başta 400 bini Kürt, milyonlarca Suriyeli sivili yerinden eden, yerel halka her türlü baskı ve zulmü yapan, istikrarsızlık ve kaosun baş kaynağı eli kanlı PKK/YPG terör örgütüdür.” ifadesini kullandı.
Bakanlık iki ülkeye şu çağrıyı yaptı: “Tarihi gerçekleri dikkate almadan sözde Ermeni Soykırımı’nı kabul eden ABD Temsilciler Meclisi’ni ve terör örgütü PKK/YPG’yi “müttefik” olarak tanımlayarak destek açıklamalarında bulunan Fransa Ulusal Meclisi’ni kınıyor, aklıselime davet ediyor, bu tarihi ve vahim hatalardan bir an önce dönmelerini umuyoruz.”
Türkiye sadece kendi sınırlarını değil, NATO sınırlarını da koruduğuna dikkat çeken Milli Savunma Bakanlığı “ Türkiye’nin güvenliği, NATO dahil tüm Avrupa’nın güvenliğidir. Bilinmelidir ki Avrupa ile terörizm arasındaki son engel olan Türkiye, terörizmle savaşın cephe ülkesidir.” uyarısında bulundu.
