
# 6 هزار فرصت شغلی در حاشیه شهر مشهد ایجاد می‌شود

Published at: **2019-11-05T14:52:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545144.html/6-%D9%87%D8%B2%D8%A7%D8%B1-%D9%81%D8%B1%D8%B5%D8%AA-%D8%B4%D8%BA%D9%84%DB%8C-%D8%AF%D8%B1-%D8%AD%D8%A7%D8%B4%DB%8C%D9%87-%D8%B4%D9%87%D8%B1-%D9%85%D8%B4%D9%87%D8%AF-%D8%A7%DB%8C%D8%AC%D8%A7%D8%AF-%D9%85%DB%8C-%D8%B4%D9%88%D8%AF)

محمد سنجری گفت: طرح نجات مقید به زمان نیست و ابعاد گسترده‌ای دارد اما ما در کارگروه اقتصادی باید برای 6 هزار نفر بیکار در حاشیه شهر مشهد اشتغال ایجاد کنیم.
به گزارش شبکه اطلاع رسانی راه دانا؛ به نقل از صبح توس؛ محمد سنجری، مدیرکل تعاون، کار و رفاه اجتماعی خراسان رضوی طی بازدید از غرفه صبح توس در نمایشگاه بین‌المللی مشهد اظهار کرد: طرح نجات حاشیه شهر مشهد از یک ماه گذشته در مشهد توسط استانداری خراسان رضوی کلید خورده است و ما در اداره تعاون، کار و رفاه اجتماعی استان به عنوان دبیرخانه کارگروه اقتصادی طرح نجات را بر عهده داریم.
وی افزود: طی یک ماه گذشته اهم اقدامات انجام‌شده در خصوص جمع‌آوری آمار و اطلاعات جمعیتی و تحلیل بازار کار مناطق حاشیه شهر مشهد بوده که توانستیم با همکاری اداره مدیریت و برنامه‌ریزی این اطلاعات را به دست آوریم و دو روز گذشته این آمار و تحلیل‌ها در کارگروه اشتغال استان به تصویب رسید.
سنجری با بیان اینکه 6 هزار بیکار در مناطق حاشیه شهر مشهد حضور دارند، گفت: برنامه‌های دستگاه‌های اجرایی برای ایجاد اشتغال حاشیه شهر جمع بنده شده است و دستگاه‌ها منابع مالی خود برای اجرای مشاغل خورد را نیز به ما معرفی کرده‌اند.
مدیرکل تعاون، کار و رفاه اجتماعی خراسان رضوی یادآور شد: طرح نجات مقید به زمان نیست و ابعاد گسترده‌ای دارد اما ما در کارگروه اقتصادی باید برای این 6 هزار نفر بیکار در حاشیه شهر مشهد اشتغال ایجاد کنیم اما در حال حاضر نمی‌توان زمان آن را اعلام کرد.
وی با بیان اینکه خوشبختانه در قانون کار و تأمین اجتماعی هیچ‌گونه راه دررویی وجود ندارد، ادامه داد: پرداخت حق بیمه از روز اول کار بر گردن کارفرما است و تمامی افراد در صورتی که شکایتی از کارفرمای خود دارند می‌توانند به اداره کار و تأمین اجتماعی مراجعه کنند.
سنجری خاطرنشان کرد: عده‌ای از وکلا ادعا دارند تا می‌توانند قوانین کار و تأمین اجتماعی را دور بزنند، اما در واقع هیچ‌گونه راه فراری از این دو قانون وجود ندارد و هر کس ادعا دارد تا می‌تواند با قراردادهای 89 روزه و از این قبیل اقدامات حق بیمه کارگران را نپردازد، اشتباه است.
مدیرکل تعاون، کار و رفاه اجتماعی خراسان رضوی تأکید کرد: برخی مدعی هستند که کارگران از حق و حقوق خود ناآگاه هستند، این حرف اشتباهی است و در واقع کارگران از کارفرمایان بیشتر از حقوق خود آگاهی دارند و اجازه تجاوز به حقوق خود را نمی دهند.
انتهای پیام/
