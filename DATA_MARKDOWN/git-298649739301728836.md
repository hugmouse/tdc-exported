
# Fca: a ottobre vendite in crescita per Lancia +8,2% e Jeep +0,8%

Published at: **2019-11-04T18:38:45+00:00**

Author: ****

Original: [Askanews](http://www.askanews.it/economia/2019/11/04/fca-a-ottobre-vendite-in-crescita-per-lancia-82-e-jeep-08-pn_20191104_00234/)

Roma, 4 nov. (askanews) – Vendite in crescita per il brand Lancia (+8,2%) e per il marchio Jeep (+0,8%) a ottobre, mese archiviato dal gruppo Fiat Chrysler con quasi 33.700 auto immatricolate (-1,93%) per una quota del 21,5%. Sono quattro i modelli Fca classificati nella top ten delle auto più vendute nel mese: alla Panda, la Ypsilon e la 500X che occupano le prime tre posizioni si aggiunge la 500.
In evidenza il risultato di Jeep, con un +0,8% a ottobre, nuovo tassello di un percorso di crescita intrapreso anni fa. Con 5.400 immatricolazioni il marchio Jeep ottiene il 3,5% di quota del mercato. Tra i modelli, da segnalare i risultati della Renegade (nel mese ai vertici del suo segmento) e della Compass, costantemente tra le più vendute della sua categoria con una quota dell’8,6%. Nei primi dieci mesi dell’anno sono state immatricolate 69.800 macchine, per una quota del 4,3%.
Lancia ha venduto invece 4.850 vetture, con una crescita dell’8,2%, pari a una quota del 3,1%. Positivo il risultato a gennaio-ottobre con 50.500 immatricolazioni, in aumento del 2,4%, e con una quota del 3,1%, +0,7 punti percentuali rispetto al 2018. La Ypsilon continua a essere tra le top seller in Italia e anche a ottobre è la più venduta del segmento B (quota del 14,8%) ed è seconda nella classifica assoluta.
Per Fiat in evidenza i risultati ottenuti dai principali modelli del marchio. A partire dalla Panda che, sia a ottobre sia nei primi dieci mesi del 2019, si conferma la vettura più venduta in Italia, dominando il segmento A con una quota del 38,8% nel mese. Nel complesso sono quasi 21.500 le Fiat immatricolate a ottobre (quota al 13,7%) mentre nei primi dieci mesi le vendite del marchio sono 244.800 per una quota del 15,1%.
Per Alfa Romeo a ottobre le immatricolazioni sono state 1.900, con una quota dell’1,2%. Buoni risultati dai due modelli di punta: Stelvio, con una quota del 14,2% è il più venduto della sua categoria, mentre Giulia è ai vertici tra le vetture di segmento D considerando solo le versioni berlina. A gennaio-ottobre invece sono state vendute 21.800 Alfa Romeo, per una quota dell’1,3%.
