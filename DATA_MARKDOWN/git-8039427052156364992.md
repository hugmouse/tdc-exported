
# ఒక్క సీటు కూడా కీలకమే... పవార్‌ను కలిసిన రాజ్‌థాక్రే

Published at: **2019-11-03T10:25:02+00:00**

Author: ****

Original: [Andhrajyothy](https://www.andhrajyothy.com/artical?SID=945343)

Ph: 88865 47666ప్రవేశం ఉచితం ADVT
ముంబై: ఎన్నికల ఫలితాలు వెలువడి ప్రభుత్వం ఏర్పాటు చేయడంలో జాప్యం చోటుచేసుకున్నప్పుడు రాజకీయ సమీకరణలు కూడా మారిపోతుంటాయి. రాజకీయాల్లో శాశ్వత శత్రువులు, శాశ్వత మిత్రులంటూ ఉండరని ఇలాంటి సమయాల్లో మళ్లీ మళ్లీ నిరూపితమవుతుంటుంది. ఇటీవల అసెంబ్లీ ఎన్నికల ఫలితాల్లో బీజేపీ-శివసేన కూటమి స్పష్టమైన మెజారిటీ సాధించినప్పటికీ 12 రోజులుగా ప్రభుత్వం ఏర్పాటు విషయంలో మీనమేషాలు లెక్కబెడుతున్నాయి. దీంతో చిన్నాచితకా పార్టీలు సైతం ప్రభుత్వం ఏర్పాటుకు ముందుకు వచ్చే వారికి మద్దతు తెలిపేందుకు తమ వంతు పావులు కదుపుతున్నాయి. తాజాగా మహారాష్ట్ర నవనిర్మాణ సేన (ఎంఎన్ఎస్) అధ్యక్షుడు రాజ్‌ థాక్రే.. మరాఠా దిగ్గజ నేత, ఎన్‌సీఫీ చీఫ్ శరద్ పవార్‌ను ఆయన నివాసంలో కలుసుకున్నారు. పది నిమిషాల సేపు ఉభయులూ సమావేశమైనట్టు ఎంఎన్ఎస్ పార్టీ వర్గాలు తెలిపాయి.
 
అసెంబ్లీ ఎన్నికల్లో ఎంఎన్‌ఎస్ ఒక్క సీటు మాత్రమే గెలుచుకుంది. కల్యాణ్ రూరల్‌లో ఆ పార్టీ అభ్యర్థి విజయం సాధించారు. దీనిపై ఎంఎన్‌ఎస్ వర్గాలు మాట్లాడుతూ, బీజేపీ తన మెజారిటీని నిరూపించుకోవడంలో విఫలమైన పక్షంలో ప్రభుత్వం ఏర్పాటులో ఒక్క సీటు కూడా కీలకమే అవుతుందని, ఈ కోణంలోంచి చూసినప్పుడు పవార్‌ను రాజ్‌థాక్రే కలుసుకోవడం కూడా కీలకమే అవుతుందని తెలిపాయి.
