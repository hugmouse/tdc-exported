
# دولت جدید سودان در تعامل با یمن بدتر از دولت سابق است

Published at: **2019-11-02T17:06:00+00:00**

Author: ****

Original: [جامعه خبری تحلیلی الف](https://www.alef.ir/news/3980811152.html)

عضو شورای سیاسی جنبش انصارالله یمن، تعامل دولت جدید سودان با یمن را بدتر از دولت گذشته خواند و گفت که دولت جدید این کشور به مطالبات مردم یمن پاسخی نداده است.
به گزارش فارس، «محمد البخیتی» عضو شورای سیاسی جنبش انصارالله یمن با انتقاد از تعامل دولت جدید سودان با یمن گفت که این تعامل در دولت قبلی در دوره عمر البشیر بهتر بود.
البخیتی در این باره به شبکه المیادین گفت که دولت جدید سودان به مطالبات مردم یمن برای تغییر مواضع آن در قبال کشورشان پاسخی نداده است.
عضو شورای سیاسی جنبش انصارالله یمن تاکید کرد که پیام نیروهای مسلح یمن به ملت سودان این است که اعتبار ارتش این کشور را بازگردانند.
البخیتی تاکید کرد، هدف از ارسال پیام نیروهای مسلح یمن برای ملت سودان این است که واقعیت آنچه که نیروهای سودانی در معرض سوء استفاده قرار می‌گیرند، برای مردم این کشور تببین شود.
وی افزود: ما بین مردم و دولت سودان تفاوت قائل می‌شویم و به همین دلیل از مردم این کشور می‌خواهیم که برای توقف همکاری و مشارکت سودان در جنگ یمن اقدام می‌کنند.
عضو شورای عالی سیاسی یمن گفت: هدف ما کشف این حقایق برای ملت سودان است که ما دشمن آنها نیستیم و مواضع ما در برابر تجاوزات ائتلاف سعودی، دفاعی است. خروج سودان از یمن و عدم همراهی با ائتلاف سعودی باید یک اقدام عملی باشد.
محمد حمدان دقلو» معروف به «حمیدتی» معاون رئیس شورای نظامی انتقالی سودان اخیرا اعلام کرده که روند خروج 10 هزار نیروی نظامی این کشور از یمن آغاز شده است. بر اساس گزارش وبگاه «السودان الان»، حمیدتی در نشستی سه‌جانبه در کاخ ریاست‌جمهوری اعلام کرد که مدت زمان حضور این 10 هزار نیرو در یمن به پایان رسیده بوده و آنها به کشور بازگشته‌اند. وی تأکید کرده است: نیروی جایگزین به جای نیروهای مذکور به یمن فرستاده نخواهد شد(جزئیات بیشتر).
از سال ۲۰۱۵ که نیروهای سودانی در قالب ائتلاف سعودی برای جنگ به یمن اعزم شدند، مخالفت‌ها در این کشور با این مسأله آغاز شد. پس از سقوط «عمر البشیر» رئیس‌جمهور سابق سودان، صداهای مخالف با این موضوع و تأکید آنها مبنی بر ضرورت بازگشت نیروهای سودانی شدت گرفته بود البته برخی نیز به دلایل اقتصادی بر باقی ماندن این نیروها در قالب ائتلاف مذکور اصرار داشتند.
حدود دو ماه پیش، «عبدالفتاح البرهان» رئیس شورای حاکمیتی سودان مدعی شد که نظامیان سودانی در یمن علیه هیچ طرفی جنگ نمی‌کنند بلکه تنها اقدامات دفاعی انجام می‌دهند. البرهان در مصاحبه با شبکه الجزیره گفت که «هر زمان لازم باشد نیروهای سودانی از یمن خارج خواهند شد».
