
# ചിദംബരം ആരോഗ്യവാനെന്ന് എയിംസ്; ഇടക്കാല ജാമ്യാപേക്ഷ തള്ളി ഡൽഹി ഹൈക്കോടതി

Published at: **2019-11-01T14:44:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/01/delhi-high-court-denies-interim-bail-request-of-p-chidambaram.html)

ന്യൂഡൽഹി ∙ ഐഎൻഎക്സ് മീഡിയ കേസിൽ മുൻ കേന്ദ്ര ധനമന്ത്രി പി.ചിദംബരം നൽകിയ ഇടക്കാല ജാമ്യാപക്ഷേ തള്ളി ഡൽഹി ഹൈക്കോടതി. ചിദംബരത്തിന്റെ ആരോഗ്യനില സാധാരണ നിലയിലാണെന്ന ഏഴംഗ എയിംസ് മെഡിക്കൽ‌ ബോർഡിന്റെ റിപ്പോർട്ടിനു പിന്നാലെയാണ് ജാമ്യാപക്ഷേ തള്ളിയത്. പ്രധാന ജാമ്യാപക്ഷേ ഈ മാസം 4ന് വീണ്ടും പരിഗണിക്കും. 13 വരെ ചിദംബരത്തെ ജുഡീഷ്യൽ കസ്റ്റഡിയിൽ വിടാൻ കോടതി നേരത്തെ ഉത്തരവിട്ടിരുന്നു.
ഒക്ടോബർ 28–നാണ് ചിദംബരത്തെ എയിംസിൽ പ്രവേശിപ്പിച്ചത്. വിദഗ്ധ ചികിത്സയ്ക്കായി ഹൈദരബാദിനു പോകണമെന്ന ആവശ്യവുമായാണ് ചിദംബരം ഇടക്കാല ജാമ്യാപക്ഷേ സമർപ്പിച്ചത്. തന്റെ ആരോഗ്യനില അനുദിനം വഷളാവുകയാണെന്നും അണുവിമുക്തമായ അന്തരീക്ഷത്തിൽ കഴിയേണ്ടത് അത്യാവശ്യമാണെന്നും ചിദംബരം കോടതിയെ ബോധിപ്പിച്ചു. ഇതിനെത്തുടർന്നു മെഡിക്കൽ ബോർഡ് രൂപീകരിച്ച് ചിദംബരത്തിന്റെ ആരോഗ്യനിലയെക്കുറിച്ച് വിശദമായ റിപ്പോർട്ട് സമർപ്പിക്കാൻ എയിംസ് അധികൃതരോടു കോടതി ആവശ്യപ്പെടുകയായിരുന്നു.
പി.ചിദംബരം പൂർണ ആരോഗ്യവാനാണെന്നും മിനറൽ വാട്ടറും വീട്ടിൽ നിന്നു ഭക്ഷണം കൊടുക്കുന്നതും തുടർന്നാൽ മതിയാകുമെന്നും മെഡിക്കൽ ബോർഡ് റിപ്പോർട്ട് നൽകി. ഇതിനെത്തുടർന്നു കോടതി ജാമ്യം നിഷേധിക്കുകയായിരുന്നു. വൃത്തിയുള്ള അന്തരീക്ഷവും കൊതുക് കടി ഏൽക്കാതിരിക്കാനുള്ള നടപടികളും സ്വീകരിക്കണമെന്നു കോടതി ജയിൽ അധികൃതർക്ക് നിർദേശം നൽകി. മരുന്ന്, യൂറോപ്യൻ ക്ലോസറ്റുള്ള ശുചിമുറി എന്നിവ നൽകുന്നതും തുടരണം. ബുധനാഴ്ചയാണ് എൻഫോഴ്സ്മെന്റ് ഡയറക്ടറേറ്റിന്റെ (ഇഡി) കസ്റ്റഡി കാലാവധി അവസാനിച്ചതിനെത്തുടർന്ന് ചിദംബരം തിഹാർ ജയിലിലേക്ക് മടങ്ങിയത്.
ഐഎൻഎക്സ് മീഡിയാ അഴിമതി കേസിൽ ഓഗസ്റ്റ് 21 നാണ് ചിദംബരത്തെ സിബിഐ അറസ്റ്റു ചെയ്യുന്നത്. സെപ്റ്റംബര്‍ 5 മുതല്‍ ചിദംബരം തിഹാര്‍ ജയിലില്‍ കഴിയുകയാണ്. ഒക്ടോബര്‍ 22ന് സുപ്രീംകോടതി പി. ചിദംബരത്തിന് ഉപാധികളോടെ ജാമ്യം അനുവദിച്ചിരുന്നെങ്കിലും ഇഡി കസ്റ്റഡിയില്‍ എടുത്തിരുന്നതിനാൽ പുറത്തിറങ്ങാൻ സാധിച്ചിരുന്നില്ല. 2007ല്‍ പി.ചിദംബരം ധനമന്ത്രിയായിരിക്കേ ഐഎന്‍എക്സ് മീഡിയയ്ക്ക് 305 കോടിയുടെ വിദേശ ഫണ്ട് സ്വീകരിക്കാന്‍ വിദേശ നിക്ഷേപ പ്രോത്സാഹന ബോര്‍ഡിന്റെ അനുമതി നല്‍കിയതില്‍ ക്രമക്കേടുണ്ടെന്നാണ് കേസ്.
English Summary: High Court Denies Interim Bail Request of P Chidambaram
