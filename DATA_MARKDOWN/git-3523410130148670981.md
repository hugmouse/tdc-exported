
# 
        اخذ مالیات بر سود سپرده وظیفه دولت است
      

Published at: **2019-11-07T09:45:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638603/%D8%A7%D8%AE%D8%B0-%D9%85%D8%A7%D9%84%DB%8C%D8%A7%D8%AA-%D8%A8%D8%B1-%D8%B3%D9%88%D8%AF-%D8%B3%D9%BE%D8%B1%D8%AF%D9%87-%D9%88%D8%B8%DB%8C%D9%81%D9%87-%D8%AF%D9%88%D9%84%D8%AA-%D8%A7%D8%B3%D8%AA)

به گزارش بولتن نیوز، وحید عزیزی درباره مالیات بر سود سپرده های بانکی که در پیش نویس اصلاح قانون مالیات های مستقیم ذکر شده و تکذیب آن از سوی رئیس کل بانک مرکزی، اظهار داشت: مالیات بر سود سپرده بانکی بخشی از لایحه اصلاح قوانین مالیاتی است؛ نکته اصلی در این لایحه جمع شدن تمام منابع در یک ظرف و اخذ مالیات بر مجموع درآمد از آن‌ ظرف است.
این کارشناس اقتصادی افزود: انتشار بعضی اعداد برای اخذ مالیات از سودهای سپرده در رسانه ها، موجب گمراهی مخاطبان شد. برخی از رسانه ها اعلام کرده بودند که مقرر شده ۶۰ درصد از سپرده های کوتاه مدت، ۴۰ درصد از سپرده های میان مدت و ۱۰۰ درصد از سپرده های بلند مدت مالیات اخذ شود. این در حالی است که این اعداد ماخذ مالیات هستند نه نرخ مالیات. این اعداد ضرب در نرخ مالیات بر مجموع درآمد می شوند تا نرخ واقعی موثر روی سپرده های بانکی تعیین شود که نرخ حاصله برای سود سپرده های بانکی بین ۴ تا ۱۰ درصد خواهد شد. در واقع کسی که به عنوان مثال سود سپرده ۲۰ درصدی دریافت می کند با اعمال این سیاست، این سود بین ۱۸ تا ۱۹ درصد می شود.

        ۲ میلیون نفر ۲۰۰ هزار میلیارد تومان سود سپرده دریافت می کنند
      
عزیزی در ادامه تاکید کرد: سیاست مالیات بر سود سپرده های بانکی را می توان با ملاحظه اجرا کرد و در ابتدا با نرخ پایین و یا حتی با اعمال معافیت هایی به مرحله اجرا رساند. به عنوان مثال فقط از سپرده های بالای ۵۰۰ میلیون یا یک میلیارد تومان مالیات اخذ شود.
وی در واکنش به سخنان معاون اقتصادی وزیر اقتصاد در رابطه با اعمال مالیات با نرخ صفر روی سپرده های بانکی، گفت: نرخ صفر موضوعیتی ندارد؛ نرخ صفر زمانی اعمال می شود که دولت قصد مالیات ستانی نداشته باشد و فقط به دنبال شفافیت باشد. در حالی که سود سپرده ها نکته غیرشفافی ندارند و بحث درآمدی مهم است و اعمال نرخ صفر در سود سپرده های بانکی با عدم اعمال آن، عملا فرقی نخواهد داشت.
عزیزی اظهار داشت: در حال حاضر ۲ میلیون نفر بیش از ۲۰۰ هزار میلیارد تومان سود سپرده دریافت می کنند، وقتی همچنین منبع درآمدی در کشور است و از آن استفاده نمی کنیم ظلم به عموم جامعه است.
وی گفت: اگر از این مسیر درآمد کسب نکنیم مجبوریم برای مقابله با کسری بودجه اوراق منتشر و خلق پول کنیم. در بسیاری از کشورها حتی با وجود سود حقیقی منفی، سیاست مالیات بر سود سپرده های بانکی اجرا می شود.

        نگرانی بابت خروج سپرده ها، درست نیست
      
این کارشناس اقتصادی درباره نگرانی ها بابت خروج سپرده های بانکی به دنبال اخذ مالیات، تصریح کرد: مطالعات علمی نشان می دهد وضع مالیات با نرخ پایین اثری روی خروج سپرده ها ندارد. 
وی افزود: نگرانی هایی از این دست که اگر روی سود سپرده ها مالیات اعمال شود، سپرده های بلندمدت به سپرده های جاری تبدیل خواهند شد صحیح نیست.چراکه طبق متن پیش‌نویس لایحه، مالیات بر عایدی سرمایه هم به صورت همزمان اجرا خواهد شد. از این رو نباید نگران افزایش اقدامات سوداگرانه باشیم.
عزیزی افزود: حال حتی اگر مالیات بر عایدی سرمایه هم اجرا نشود، با توجه به پایین بودن نرخ مالیات سود سپرده های بانکی، نگرانی برای خروج سپرده ها معنا ندارد.
وی تاکید کرد: دولت باید با ملاحظه در مورد سیاست مالیات بر سود سپرده های بانکی اقدام کند و از این تصمیمش دفاع کند.
