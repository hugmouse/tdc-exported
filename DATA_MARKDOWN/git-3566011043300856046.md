
# بازگشت کارخانه تولید شیر با نصف ظرفیت

Published at: **2019-11-02T11:11:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543966.html/%D8%A8%D8%A7%D8%B2%DA%AF%D8%B4%D8%AA-%DA%A9%D8%A7%D8%B1%D8%AE%D8%A7%D9%86%D9%87-%D8%AA%D9%88%D9%84%DB%8C%D8%AF-%D8%B4%DB%8C%D8%B1-%D8%A8%D8%A7-%D9%86%D8%B5%D9%81-%D8%B8%D8%B1%D9%81%DB%8C%D8%AA)

با حذف شیر از سفره آموزش و پرورش علاوه بر اینکه سلامت دانش آموزان به قیمت صرفه جویی در هزینه ها تهدیدی می شود، هزار دامدار سیستانی نیز بیکار شدند.
به گزارش شبکه اطلاع رسانی راه دانا به نقل از عصرهامون، همه ساله با آغاز سال تحصیلی جدید این سوال بین والدین پیش می آید که آیا شیر مدرسه بین دانش آموزان توزیع خواهد شد؟ بیان این مطلب بدان جهت است که چند سالی از حذف شیر از سفره آموزش و پرورش زمان می گذرد موضوعی که بارها توجه به آن از سوی کارشناسان مورد تاکید قرار گرفته زیرا عدم مصرف این فرآورده غذایی مهم در آینده منجر به پوکی استخوان، پوسیدگی دندان، کوتاه شدن قد، کاهش میزان بهره هوشی و مشکلات گوارشی در بزرگسالی می شود.ماجرای طرح توزیع شیر رایگان در مدارس کشور به سال ۱۳۷۹ باز می‌گردد این طرح چند سالی بود که در اقصی نقاط مختلف به ویژه مدارس سیستان وبلوچستان اجرایی می شد به گونه ای که تمام دانش‌آموزان اعم از روزانه و شبانه روزی‌ها زیر پوشش شیر مدرسه قرار گرفتند و فرقی بین دانش‌آموزان محصل در مدارس دولتی و غیردولتی وجود نداشت.اما آخرین باری که شیر در بین دانش‌آموزان ایران توزیع شد و دولت این امر مهم را اجرا کرد سال ۹۴ بود و حال پس از توقف چند ساله این سوال برای مردم به وجود می آید که آیا بار دیگر چنین طرحی قابلیت اجرایی شدن دارد یا نه؟در همین راستا جمعی از والدین دانش آموزان زاهدانی با بیان اینکه دولت که همواره منادی سلامت و بهداشت و تغذیه سالم برای شهروند است باید اجرای طرح توزیع شیر در مدارس را بار دیگر اجرایی و به سلامت آینده سازان کشور اهمیت دهد، گفتند: تا زمانی که این ماده غذایی ارزشمند در مدارس توزیع می شد فرزندان رغبت بیشتری به خوردن شیر داشتند اما با حذف این مهم اکنون بیشتر به خوردن تنقلات غیر بهداشتی روی آورده اند که سلامت آنها را به خطر انداخته است.به گفته عده ای دیگر؛ در برخی از بوفه های مدارس خوراکی های غیربهداشتی نظیر پفک، ساندویچ و ... عرضه می شود اما شیر نایاب است و به فروش نمی رسد که این ضعف بزرگی به شمار می رود و باید متولیان امر اقدام به فرهنگسازی در این خصوص کنند.کارخانه شیر سیوستان یکی از کارخانه های لبنی جات در سیستان محسوب می شود که رابطه ای مستقیم با بیش از  هزار دامدار داشت. با تعطیلی این کارخانه عملا می توان گفت که دامداران و ۲۳۰ نفر از کارگران کارخانه به طور کامل بیکار شدند.پودینه، مدیر عامل کارخانه شیر سیوستان در این خصوص به خبرنگار ما گفت: با حذف یارانه دولتی شیر و همچنین حذف شیر مدارس، این کارخانه اردیبهشت سال ۹۵ به علت مشکل مالی تعطیل شد.وی افزود: این کارخانه با پیگیری‌های مراجع قضایی به صورت نیمه فعال و با تولید ۵ تن محصولات لبنی از قبیل ماست، کره و خامه در روز و اشتغال ۱۰ نفر دوباره فعالیتش را آغاز کرده است.وی ادامه داد: این در حالی است که در سال ۱۳۸۸ با ظرفیت تولید ۵۰ تن شیر در روز و اشتغال ۲۳۰ نفر برای تولید شیر یارانه‌ای و شیر مدارس شروع به کار کرد.پودینه خاطرنشان کرد: در زمان فعالیت ۱۰۰ درصدی این کارخانه بیش از هزار دامدار، شیر به این کارخانه می‌فروختند. با این تفاسیر می طلبد تا دولتمردان با اجرای مجدد این طرح از یک سو به اهمیت غذایی و سلامت دانش آموزان توجه کنند و از سوی دیگر مانع تعطیلی کارخانجات که منبع درآمد هزاران کارگر است، شوند. انتهای پیام/
