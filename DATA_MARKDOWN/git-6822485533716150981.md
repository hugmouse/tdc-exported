
# از پخش «آخر خط» تا «۹۰ شبی رضویان و انصاری» در شبکه سه

Published at: **2019-11-05T14:41:00+00:00**

Author: ****

Original: [جامعه خبری تحلیلی الف](https://www.alef.ir/news/3980814127.html)

قائم مقام شبکه سه سیما گفت: بعد از ۲ ماه اقامه عزا برای اهل بیت (علیهم السلام) پخش آثار طنز را آغاز کرده و تا پایان سال ادامه خواهیم داد.
به گزارش فارس، محسن یزدی قائم مقام شبکه سه امروز مهمان حسین کلهر در برنامه «سلام صبح بخیر» بود.
یزدی در ابتدا درباره دلیل پرداختن به موضوع مسجد گفت: در شبکه بحث بر این بود که ما چه کنیم و به چه موضوعی بپردازیم، دیدیم چیزی که خیلی مهم است و پیامبر هم به آن تاکید دارد بحث مسجد است. مسجد کمررنگ تر و پررنگ تر به شکلی مطرح شده که گویا جایی است که فقط در آن نماز می خوانند و برای شب احیا می روند اما مسجد داشته بزرگ ما است. پایگاهی که در شهرهای مختلف است.
وی افزود: بحث انقلاب که بود تکلیف مسجد مشخص بود. زمان جنگ به مسجد می رفتند و اعزام می شدند یا از طریق مسجد به جبهه کمک می کردند. زمان سیل و مسائل مهم به مسجد می روند و کمک می کنند. ما که می خواهیم بچه هایمان جایی بروند که مطمئن باشیم برای بحث های آموزشی بچه هایمان را به مسجد می فرستیم.
قائم مقام شبکه سه یادآور شد: یکی از دخترانم 4 ساله است و مادرش او را در مسجد ثبت نام کرده است. وقتی که گاهی من او را می برم می بینم حتی امثال خانم هایی که ما به آنها بدحجاب می گوییم ترجیح می دهد بچه اش را به مسجد بیاورد.
یزدی با بیان اینکه ما قرار است در دو هفته به بحث مساجد بپردازیم و آن را پررنگ کنیم، خطاب به کلهر گفت: ما در دوره ای هستیم که گرچه رسانه ها زیاد هستند اما وقت هایی می بینید کشور دو سه هفته درگیر مسائل بی اهمیت می شود. تقصیر تو هم هست!
کلهر هم به این موضوع اشاره کرد که گاهی یک مسئله بی اهمیت توسط دوستان رسانه ها ضریب داده می شود و یزدی ادامه داد: بعضی وقت ها بحث شخصی و جناحی است و از این کارها می کنند. شبکه می خواهد به مسجد بپردازد و برای مسئولان برجسته سازی کند. بحث مسجد قبلا پررنگ تر بوده و اکنون کمرنگ تر شده است و ما ندیده ایم که آقایان پاسخگو باشند.
وی تاکید کرد: آنتن شبکه سه قرار است دو هفته رنگ مسجد بگیرد. هفته جهانی مساجد هم داریم ولی برای من اهمیت دارد به این موضوعات پراهمیت فقط در زمان خاص نپردازیم. بحث مسجد مهم است و باید از مسئولانی که متولی این کار هستند مطالبه گری شود. جای نقد اینجا است که بعضی آقایان هیچ وقت پاسخ نداده اند سالهای سال که در این حوزه کار می کنند دقیقا چه کرده اند؟
یزدی حجت الاسلام قرائتی را یک الگوی الهام بخش دانست و افزود: ایشان با تمام توان به این موضوع پرداخته است. برخی نه تنها نپرداخته اند بلکه شان پاسخگویی را هم برای خود قائل نیستند.
قائم مقام شبکه سه در پاسخ به این سوال کلهر که تعریف اصیل مسجد که می خواهیم آن را احیا کنیم چیست؟ یادآور شد: مستندی سه چهار سال پیش توسط آقای محمدعلی فارسی مستندساز برجسته درباره شهروند آلمانی که اصالت متعلق به ترکیه بود با دخالت من ساخته شد. داستان ساخت یک مسجدی در آلمان است. پخش آن هم شروع شده است و پیشنهاد می کنم مخاطبان ساعت 18 آن را ببینند. مسلمانهای آلمان جایی حالت دخمه مانند داشتند که درآن نماز می خواندند، بزرگی به آنها گفت چرا در دخمه نماز می خوانید؟ اینطوری شهروندان آلمان حق دارند به شما شک کنند، بهترین بنا را بگذارید و برای مسجد بسازید. البته منظور کار اشرافی نیست که مد شده است.
وی اضافه کرد: به هر حال زمینی را در بهترین جای شهر با تمهیداتی گرفتند و سعی کرند مهدکودک، زمین بازی و اینها هم داشته باشد تا طرف هر کاری دارد حول محور مسجد انجام دهد. وقتی قرار بوده مسجد ساخته شود مردم تظاهرات می کردند. به هر خال آلمانی ها مسیحی هستند و تصور خوبی از اسلام ندارند اما نشستند با آنها صحبت کردند که ما دقیقا چه می خواهیم بگوییم و چه کار کنیم؟ به هر حال آلمانی ها رگه های خودخواهی هم دارند.
کلهر هم پاسخ داد: از الان از آلمانی هایی که برنامه را می بینند عذرخواهی می کنم!
یزدی ادامه داد: به هر حال آلمانی ها رگه های پنهان فاشیستی هم دارند. در این مستند مسلمانان و مسیحیان گفتگوهایی داشتند و اسلام واقعی و اسلام افراطی را مقایسه می کنند و این مستند دیدنی است.
وی با بیان اینکه انصافا سر سازمان در برخی موارد مثل اعتکاف بالا است و 15 سال پیش پرداخت به این موضوع به این معنا نبوده و حالا جریانی ایجاد کرده است، اذعان کرد: ما سعی کردیم نگاه شاید جدیدتر به جهت فرمی و معارفی داشته باشیم. شبکه سه در حوزه معارف طبق نظرسنجی ها در شبکه ها جایگاه مناسبی دارد اما ما راضی نیستیم. وقتی اسم مسجد می آید برخی فکر می کنند جای کهنه ای است که افراد مسن هستند. اما مساجدی هستند که ما نمی شناسیم و ما به 10 مسجد فعال در تهران خواهیم پرداخت. چون اگر رسانه به این مسائل بپردازد الگو می شود.قائم مقام شبکه سه همچنین اعلام کرد: بعد از دو ماه محرم و صفر که عزای اهل بیت است، شبکه برنامه ریزی کرده که در حوزه طنز ورود جدی داشته باشد چون مطالبه مردم است و آنها دوست دارند. برخی هم منتقدند که سریالها رنگ تلخی دارند. سریال «آخر خط» برای آقای علی مشهدی (مسعودی) را خواهیم داشت و همچنین کاری به نام «کتونی زرنگی» که برای علی ملاقلی پور است.
وی در پاسخ به کلهر که می گفت ملاقلی پور را از جیمی جامپ او می شناسد، تصریح کرد: او خیلی باسواد و اهل مطالعه است و من مستندی درباره مرحوم مهندس بازرگان با او کار کردم. مستند هم جنجالی است. درباره قصه سریال هم نمی توانم چیزی بگویم. یک متن خیلی خوب دارد و تصویربرداری آن دارد شروع می شود.
یزدی همچنین اعلام کرد: یک طنز 90 شبی هم داریم که سیامک انصاری و جواد رضویان کارگردانی می کنند و اسم آن چون تغییر می کند فعلا آن را اعلام نمی کنم.
قائم مقام شبکه سه یادآور شد: «اعجوبه ها» هم برنامه ای درباره بچه ها است که موجودات خیلی جالبی هستند مخصوصا بچه های الان که دریافتی شان زیاد است و خوب هم می توانند ارائه کنند. هرچه مصاحبه با بچه ها دیده ام جذاب است و مجری این برنامه مهران غفوریان است. این برنامه داوری ندارد.  غفوریان خیلی بانمک و کمدین خوبی است.
وی در پایان گفت: یک کار مهم که در شبکه داریم بحث اقتصادی است و اینکه چطور می تواند از طریق رسانه اعلام شود مهم است. یک مسابقه به نام مسابقه «میدون» هست که ادامه پیدا می کند و اتفاق مهمی است. وجه سرگرم کننده دارد و منجر به اتفاقات خوبی می شود.
