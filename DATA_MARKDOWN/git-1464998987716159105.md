
# മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ

Published at: **2019-11-02T16:30:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/india/news/outsiders-who-wants-to-stay-meghalaya-for-more-than-24-hour-need-to-register-with-government)

ഷില്ലോങ്: പുറത്തുനിന്നുള്ളവർ മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ. ഇതിന്റെ ഭാഗമായി മേഘാലയ റെസിഡന്റ്സ് സേഫ്റ്റി ആൻഡ് സെക്യൂരിറ്റി നിയമത്തിൽ ഭേദഗതി കൊണ്ടുവന്നു. സംസ്ഥാനത്തെ ഗോത്രവർഗക്കാരുടെ താൽപര്യം സംരക്ഷിക്കുകയെന്ന ലക്ഷ്യത്തോടെയാണ് ഈ ഭേദഗതിക്ക് അംഗീകാരം നൽകിയത്. 
നിയമത്തിലെ ഭേദഗതി ഉടൻ നിലവിൽ വരുമെന്നും അടുത്ത നിയമസഭാ സമ്മേളനത്തിൽ ഇത് പാസാക്കുമെന്നും ഉപമുഖ്യമന്ത്രി പ്രിസ്ടോൺ ടിൻസോങ് പറഞ്ഞു. രാഷ്ട്രീയ പാർട്ടികളോടും സന്നദ്ധ സംഘടനകളോടും അടക്കമുള്ളവരോട് അഭിപ്രായം ആരാഞ്ഞതിനു ശേഷമാണ് തീരുമാനം കൈക്കൊണ്ടതെന്നും അദ്ദേഹം കൂട്ടിച്ചേർത്തു. 
മേഘാലയയിൽ 24 മണിക്കൂറിൽ അധികം താമസിക്കാൻ ഉദ്ദേശിക്കുന്ന, മേഘാലയക്കാരല്ലാത്ത ആളുകൾ സർക്കാരിന് രേഖകകൾ സമർപ്പിക്കണം. മേഘാലയ സന്ദർശിക്കുന്നവരുടെയും സ്വദേശികളുടെയും സർക്കാരിന്റെയും താൽപര്യം പരിഗണിച്ചാണിതെന്നും ടിൻസോങ് കൂട്ടിച്ചേർത്തു.കേന്ദ്ര-സംസ്ഥാന-ജില്ലാ കൗൺസിൽ ജീവനക്കാരെ നിയമത്തിന്റെ പരിധിയിൽനിന്ന് ഒഴിവാക്കിയിട്ടുണ്ടെന്നും അദ്ദേഹം വ്യക്തമാക്കി. അനധികൃത കുടിയേറ്റം തടയുക എന്ന ലക്ഷ്യത്തോടെ 2016ലാണ് മേഘാലയ റസിഡന്റ്സ് സേഫ്റ്റി ആൻഡ് സെക്യൂരിറ്റി ആക്ട് നിലവിൽ വന്നത്. 
