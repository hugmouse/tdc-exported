
# Gli Usa accusano due ex dipendenti di Twitter, «spie di Riad»

Published at: **2019-11-06T22:00:00+00:00**

Author: **Marta Serafini**

Original: [Corriere della Sera](https://www.corriere.it/esteri/19_novembre_07/gli-usa-accusano-due-ex-dipendenti-twitter-spie-riad-047a1716-0126-11ea-bfaf-9602a8f3f6c1.shtml)

Ali Alzabarah si era fatto assumere nel 2013 grazie alla sua laurea in ingegneria. Ahmad Abouammo era un gestore di partnership con i media. Entrambi hanno avuto accesso a miliardi dati riservati. E — secondo le accuse — avrebbero spiato per conto di Riad.
La notizia arriva come un ciclone sulla Silicon Valley travolta dall’ennesima spy story. Due ex dipendenti di Twitter sono stati formalmente incriminati dal Dipartimento di giustizia americano con l’accusa di essere due spie al servizio dell’Arabia Saudita. Secondo i capi di imputazione i due avevano il compito di raccogliere informazioni sugli account di alcuni dissidenti o critici di Riad. E tra i profili violati ci sarebbe anche quello di Omar Abdulazizi, una delle persone più vicine a Jamal Kashoggi, il dissidente e giornalista del Washington Post barbaramente assassinato ad Istanbul lo scorso anno da agenti sauditi legati al principe ereditario Mohammed bin Salman.
È la prima volta che le autorità federali americane accusano pubblicamente Riad, uno dei principali alleati nel Medio Oriente e del mondo arabo, di spionaggio, rimettendo al centro del dibattito le ambigue relazioni tra l’amministrazione Trump e il regime guidato da bin Salman. Inoltre il caso inevitabilmente fa riesplodere la polemica sulla privacy e sulla protezione dei dati personali da parte dei social media, da Twitter a Facebook.
I numeri forniti dal Dipartimento di giustizia americano indicano come solo nel 2015 i due ex dipendenti di Twitter, agendo su ordine di Riad, avrebbero avuto accesso alle informazioni di oltre 6.000 account. Abouammo, cittadino americano, è stato arrestato, mentre il secondo, Ali Alzabarah, cittadino saudita, è sfuggito alla cattura perché probabilmente ha lasciato il Paese.
Secondo gli inquirenti, poi, un terzo individuo, Ahmed Almutairi, cittadino saudita, avrebbe agito da intermediario tra i funzionari di Riad e i due ex dipendenti di Twitter. Anche lui è accusato di spionaggio e anche lui sarebbe fuggito in Arabia Saudita. Abouammo avrebbe creato una società a responsabilità limitata per ricevere almeno 300 mila dollari dal governo saudita.
Le comunicazioni tra i dipendenti di Twitter e un funzionario saudita Bader Al Asaker sono iniziate nel 2014, secondo la denuncia. Gli investigatori non hanno contattato Twitter fino alla fine del 2015, quando hanno informato i dirigenti che il governo saudita stava per ottenere informazioni sugli utenti di Twitter. Secondo i documenti del tribunale, il funzionario era il «segretario generale» di un’organizzazione benefica di proprietà di un membro della famiglia reale dell’Arabia Saudita, la MiSK Foundation, un’organizzazione no profit focalizzata sulla tecnologia fondata dal principe Mohammed.
«I due ex dipendenti hanno minato i sistemi interni di Twitter violando le informazioni di migliaia di utenti», afferma il Dipartimento di giustizia americano, aggiungendo come «non sarà più permesso alle società americane di diventare strumenti in mano a Paesi stranieri che praticano una politica di repressione delle voci critiche in violazione delle leggi federali degli Stati Uniti».
L’Arabia Saudita è uno dei cinque mercati più importanti di Twitter. Nei primi sei mesi del 2015, quando Alzabarah è accusato di iniziare a utilizzare il suo accesso alle informazioni sull’account, Twitter ha ricevuto 93 richieste per i dati degli utenti dall’Arabia Saudita, secondo un rapporto sulla trasparenza della società. Nel rapporto sulla trasparenza più recente di Twitter, che copre la prima metà del 2019, non è segnalata alcuna richiesta di informazioni dall’Arabia Saudita. Inoltre va ricordato come numerosi siano stati gli arresti dei dissidenti nel Regno. L’ex consigliere principale del principe ereditario, Saud al-Qahtani, che è stato anche direttore della federazione della sicurezza informatica, ha creato una “Lista nera” per colpire i critici del governo. E proprio su Twitter nel 2017 aveva minacciosamente twittato «Uno pseudonimo ti protegge da #the_black_list? No».
