
# پشت پرده کنار گذاشتن ۳۰ داور زن از قضاوت در لیگ برتر فوتبال چیست؟

Published at: **2019-11-04T00:50:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619751/%D9%BE%D8%B4%D8%AA-%D9%BE%D8%B1%D8%AF%D9%87-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%86-%DB%B3%DB%B0-%D8%AF%D8%A7%D9%88%D8%B1-%D8%B2%D9%86-%D8%A7%D8%B2-%D9%82%D8%B6%D8%A7%D9%88%D8%AA-%D8%AF%D8%B1-%D9%84%DB%8C%DA%AF-%D8%A8%D8%B1%D8%AA%D8%B1-%D9%81%D9%88%D8%AA%D8%A8%D8%A7%D9%84-%DA%86%DB%8C%D8%B3%D8%AA)


        کنار گذاشته شدن حدود ۳۰ داور زن به مدت دو هفته از قضاوت در لیگ بانوان شائبه تنبیه آنها از سوی کمیته داوران را پررنگ کرده است.
      

        آفتاب‌‌نیوز :
      
چند روز قبل از برگزاری هفته سوم لیگ برتر فوتبال بانوان در سوم آبان، حدود ۳۰ داور زن از قضاوت در لیگ برتر کنار گذاشته شدند و داوران جدیدی که برخی از آنها برای اولین بار قضاوت در لیگ برتر را تجربه می‌کردند، جایگزین شدند. علاوه بر این با وجود برگزاری رقابتهای هفته چهارم هنوز وضعیت آنها مشخص نیست. ماجرا از این قرار است که این داوران به پرداخت نشدن حق الزحمه خود اعتراض داشتند و گویا کمیته داوران فدراسیون فوتبال با کنار گذاشتن آنها، به اعتراض این داوران واکنش نشان داده است.
حق الزحمه داوران زن در لیگ فوتبال و فوتسال بانوان کم است به گونه‌ای داور وسط ۱۲۰ هزار تومان، کمک داور ۸۰ هزار تومان و داور چهارم هم ۴۰ هزار تومان دریافت می‌کند اما آنها همین پول کم را نیز با تاخیر زیادی دریافت می‌کنند. داوران که هنوز حق الزحمه سالهای ۹۶ و ۹۷ خود را هم دریافت نکرده بودند، در کلاس پیش فصل که با حضور هدایت ممبینی، رئیس کمیته داوران فدراسیون فوتبال برگزار شد خواستار پرداخت معوقات خود شدند اما وعده ممبینی مبنی بر اینکه نهایت تا اواخر مهر مطالبه داوران پرداخت می‌شود، تحقق پیدا نکرد. در نتیجه پیش از هفته سوم ۳۰ داور در نامه‌ای پیگیر حق خود شدند و اعلام کردند در صورت عدم پرداخت مطالبات حاضر به قضاوت در هفته سوم لیگ نیستند.
گویا واکنش کمیته داوران به این موضوع کنار گذاشتن این داوران بود. بعد از این اتفاق و روز دوم آبان ماه مطالبات پرداخت می‌شود اما به داوران معترض همچنان بازی داده نمی‌شود. هفته چهارم هم به این ترتیب گذشت و مشخص نیست که آیا کمیته داوران در هفته پنجم از آنها استفاده می‌کند یا خیر؟
انسیه مافی نژاد، مهسا قربانی، سلطنت نوروزی، مهناز ذکایی، آسو جواهری، بهاره سیفی، فاطمه نصیری، حبیبه ربوی، الهه سامانیان، سلما رضوی، زهرا رمرودی، ستاره تقدس، سمانه رضایی، سمیه براتیه، مرضیه بهداروند، زینب منادیان‌زاده، ژاله توفانپور، سمیرا وحیدی، مریم قلی‌پور، و چند نفر دیگر داورانی بودند که از لیست خارج شده‌اند. هیچ کدام از این داوران حاضر به مصاحبه کردن نیستند و به خبرنگاران فقط می‌گویند" اجازه مصاحبه ندارند"!
لیلا صوفی زاده، نایب رئیس بانوان فدراسیون فوتبال اما نظر دیگری دارد. او معتقد است تنبیهی مطرح نیست و ممبینی به دنبال به کارگیری داوران جوان است.
صوفی زاده در گفت‌وگو با ایسنا در این مورد بیان کرد: صحبتی از محرومیت نبوده است. کمیته داوران، کمیته‌ای مستقل است که زیر نظر آقای ممبینی اداره می‌شود. داوران در مورد دریافت مطالبه خود پیگیر بودند و آقای ممبینی به آنها پاسخ داده که چک شما آماده است اما یکسری مراحل حقوقی دارد تا به بانک برسد. حذف داوران به هیچ وجه صحت ندارد. صحبت کردم و گفتم اگر موضوع نگاه مدیریتی باشد باید به نگاه آقای ممبینی احترام گذاشت چون این فرصت را برای داوران جدید فراهم کرده است که دیده شوند اما حذف از نظر من هم قابل قبول نیست و این رویه‌ای نیست که دوستانم در کمیته داوران در پیش بگیرند."
شنیده می‌شود که به داوران اعلام شده که اگر دنبال بازگشت به لیست قضاوت کنندگان لیگ برتر هستند باید نامه عذرخواهی بنویسند که صوفی زاده در این مورد گفت: اطلاعی ندارم و در جریان این موضوع نیستم. داوران بین‌المللی جایگاه ویژه‌ای دارند و اکثر آن‌ها سطح و وجهه اجتماعی بالایی دارند، فکر نمی‌کنم کارشان به جایی برسد که بخواهند نامه عذرخواهی بنویسند. من شان این داوران را بالاتر می‌دانم و باید به وجود آنها افتخار کنیم. مسائل پیش آمده قطعا باید از طریق کمیته داوران و سازمان لیگ که تامین کننده حق الزحمه داوران است خیلی زود به سرانجام برسد."
اگر کنار گذاشتن این داوران از لیست قضاوت کنندگان لیگ به خاطر اعتراض و در نتیجه تنبیه باشد، مسئولان سیاست درستی را در پیش نگرفته‌اند و با چنین اقداماتی ترس را به فضای فوتبال و فوتسال بانوان تزریق می‌کنند. اکنون کمیته داوران و به ویژه رئیس این کمیته باید پاسخگوی افکار عمومی باشد، اما او سکوت را انتخاب کرده است و به تماس خبرنگاران اعتنایی ندارد در نتیجه با توجه به شائبه‌های موجود ضرورت پاسخگویی حتی از طرف مهدی تاج رئیس فدراسیون نیز احساس می‌شود چرا که رئیس فدراسیون با انتخاب افراد برای پست‌های مختلف باید پاسخگوی عملکرد آنها نیز باشد.
در صورت درست بودن اخبار محرومیت داوران به دلیل اعتراض به پرداخت نشدن معوقاتشان، اجحاف بزرگی در حق آنها صورت گرفته و کمیته داوران و فدراسیون فوتبال باید به موضوع با رعایت اصل انصاف و عدالت رسیدگی کنند.
