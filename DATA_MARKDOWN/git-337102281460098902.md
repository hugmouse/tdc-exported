
# امانوئل ماکرون برای گسترش مناسبات تجاری فرانسه با چین وارد شانگهای شد

Published at: **2019-11-04T12:25:11+00:00**

Author: ****

Original: [RFI](http://fa.rfi.fr/%D8%A7%D9%85%D8%A7%D9%86%D9%88%D8%A6%D9%84-%D9%85%D8%A7%DA%A9%D8%B1%D9%88%D9%86-%D8%A8%D8%B1%D8%A7%DB%8C-%DA%AF%D8%B3%D8%AA%D8%B1%D8%B4-%D9%85%D9%86%D8%A7%D8%B3%D8%A8%D8%A7%D8%AA-%D8%AA%D8%AC%D8%A7%D8%B1%DB%8C-%D9%81%D8%B1%D8%A7%D9%86%D8%B3%D9%87-%D8%A8%D8%A7-%DA%86%DB%8C%D9%86-%D9%88%D8%A7%D8%B1%D8%AF-%D8%B4%D8%A7%D9%86%DA%AF%D9%87%D8%A7%DB%8C-%D8%B4%D8%AF-20191104/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        امانوئل ماکرون، رئیس جمهوری فرانسه، برای انجام گفتگوهای سیاسی در بارۀ بحران‌های بین‌المللی و بویژه تقویت همکاری‌های صنعتی و اقتصادی و توسعۀ روابط بازرگانی میان کشور خود و چین، امروز وارد شانگهای، بزرگترین شهر این کشور شد. امانوئل ماکرون، در نخستین روز این سفر در کنار همتای چینی خود، شی جین پینگ، در گشایش دومین نمایشگاه صادرات شانگهای شرکت می‌کند. فرانسه امسال میهمانِ ویژۀ این نمایشگاه است. رئیس جمهوری فرانسه، فردا سه شنبه ۵ نوامبر/١٤ آبان، شعبۀ مرکز فرهنگی هنر معاصر «ژرژ پمپیدو» را در همین شهر افتتاح خواهد کرد و روز چهارشنبه در پکن دیدارها و گفتگوهای خود با مقامات چین را بویژه به مسائل سیاسی و بین‌المللی اختصاص خواهد داد.
      
امانوئل ماکرون در نخستین سفر خود به چین، در ژانویۀ ٢٠١٨، وعده داد که در دورۀ ریاست جمهوری خود، هر سال به این کشور سفر کند. وعده‌ای که از اهمیت چین برای فرانسه بویژه در زمینۀ مناسبات تجاری حکایت می‌کند. روابط با فرانسه، برای چین نیز از اهمیت بسیار برخوردار است. اگر در پاریس از «همکاری عمومی» با چین سخن می‌رود، در پکن مناسبات با فرانسه «گفتگوی راهبردی» تلقی می‌شود.
هر چند پرداختن به بحران‌های بین‌المللی و نگرانی‌های اقلیمی این بار نیز در دستور گفتگوهای میان رئیس جمهوری فرانسه و همتای چینی او قرار دارد، گسترش مناسبات بازرگانی و بویژه مذاکره به منظور برقراری تعادل در داد و ستدهای میان دو کشور، هدف اصلی این سفر را تشکیل می‌دهد. امانوئل ماکرون در گفتگو با مقامات چین خواستار «برقراری تعادل در تجارت میان پاریس و پکن» خواهد شد. در حال حاضر کسر موازنۀ بازرگانی فرانسه با چین به ٢٩ میلیارد یورو بالغ می‌شود.
برای چین نیز که از هنگام روی کار آمدن دونالد ترامپ در آمریکا، در برابر تهدیدات و فشارهای فزایندۀ تجاری این کشور قرار دارد، توسعه و تحکیم مناسبات با اروپا از اهمیت بیشتری برخوردار گردیده است. پکن روز جمعۀ گذشته، اول نوامبر، برای نخستین بار به گزینش و انتصاب یک «نمایندۀ ویژه برای امور اروپا» دست زد. «وو هونگبو» از این پس در کنار وزیر امور خارجۀ چین در کلیۀ گفتگوها با طرفین اروپائی شرکت می‌کند.
از همین رو، امانوئل ماکرون در این سفر از یکسو به دفاع از منافع فرانسه می‌پردازد و از سوی دیگر به نام اروپا سخن می‌گوید. بی سبب نیست که در کنار پنجاه تن از مدیران شرکت‌های بزرگ و متوسط صنعتی و تجاری فرانسه، کمیسر کنونی اروپا در امور کشاورزی، فیل هوگان، که در کمیسیون آینده مسئولیت تجارت را بر عهده خواهد داشت، از جمله همراهان رئیس جمهوری فرانسه در این سفر است. وزیر آموزش و پرورش و تحقیقات آلمان، آنیا کارلیچک، نیز که در آسیا بسر می‌برد به هیئت همراه امانوئل ماکرون می‌پیوندد.
مقامات چین نیز تلاش‌های لازم را به منظور نشان دادن «حسن نیت» خود در این زمینه به عمل آورده‌اند. دعوت از فرانسه به عنوان «میهمان ویژۀ» دومین نمایشگاه صادرات شانگهای از جملۀ این پیام‌هاست. این نمایشگاه به صادرات دیگر کشورها به چین اختصاص دارد و هدف آن اعلام آمادگی این کشور برای وارد کردن کالاهای دیگر کشورهاست.
رئیس جمهوری چین و همسر او به منظور تاکید بر وجود روابط ویژه، امانوئل و بریژیت ماکرون را فردا شب به یک میهمانی شام خصوصی در محلی که «کاملاً نشان از چین و شانگهای» دارد، دعوت کرده‌اند.
هر چند در این سفر حدود چهل قرارداد میان دو کشور به امضاء خواهد رسید، اما بگفتۀ محافل اقتصادی هیچ قرارداد بزرگ و پراهمیتی در میان آنها وجود ندارد. پاریس امیدوار است که در این سفر گفتگوها برای احداث یک کارخانۀ بازپردازش زباله های‌اتمی توسط شرکت فرانسوی «اورانو»، که پیش از این «اَرِوا» نام داشت، به نتیجه برسد.
امانوئل ماکرون در گفتگوهای خود تلاش خواهد کرد سهم بیشتری از بازار چین را برای محصولات کشاورزی فرانسه بدست آورد و نیز تضمین‌های لازم برای حراست از سرمایه گذاری این کشور را در چین تقویت کند.
امانوئل ماکرون به منظور تحکیم روابط فرهنگی میان دو کشور و بویژه گسترش تبادلات فرهنگی فردا سه شنبه شعبۀ مرکز فرهنگی هنرهای معاصر «ژرژ پمپیدو» را در شانگهای افتتاح می‌کند.
گفتگو در بارۀ گرمایش زمین و لزوم مبارزه با آن و نیز تنوع زیستی و ضرورت حراست از آن از جمله دیگر موضوعات مورد گفتگو میان رهبران دو کشور است.
در همین حال، چین از فروش هواپیماهای شکاری ساخت کارخانجات فرانسوی «رافال» به هند خوشنود نیست و به پذیرش ناوهای هندی در بنادر نظامی فرانسه نیز با دید انتقادآمیز می‌نگرد. پکن تا کنون بارها از «استرتژی هند و اقیانوسیه» فرانسه و نیز حضور ناوهای این کشور در دریای چین ابراز ناخرسندی کرده است. معاون امور اروپائی وزارت امور خارجِۀ چین، روز پنجشنبۀ گذشته، با اشاره به همین رویکرد ابراز امیداواری کرد که «حضور بیش از پیش گستردۀ فرانسه در این منطقه دارای نقش مثبت برای ثبات منطقه باشد و نتایج بالعکس به بار نیاورد».
سفر امانوئل ماکرون به چین هنگاهی صورت می‌گیرد که بحران سیاسی در هنگ کنگ، پس از ماه‌ها تظاهرات و اعتراضات گسترده، همچنان پابرجاست. هر چند از نظر مقامات چین، این یک موضوع داخلی تلقی می‌شود و بنابراین جای گفتگو در بارۀ آن با مقامات کشورهای دیگر وجود ندارد، اما امانوئل ماکرون در تابستان گذشته گفت که در سفر خود به چین در این باره «کاملاً رُک، بی پرده و صادقانه» با مقامات این کشور گفتگو خواهد کرد.
