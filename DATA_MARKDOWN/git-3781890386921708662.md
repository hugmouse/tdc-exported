
# '2ตัวช่วย'แก๊งแหกคุกไปไม่รอด หนีซุกบ้านบึงตร.ลากคอ!

Published at: **2019-11-05T08:40:00+00:00**

Author: ****

Original: [เดลินิวส์](https://www.dailynews.co.th/crime/740100)


        ตามรวบ 'ชายดำ-หญิงอ้วน' ให้การช่วยเหลือ 'แก๊งแหกคุก' หลบหนี ขับรถกระบะที่ใช้เป็นพาหนะมาจอดทิ้งในนิคมฯ โรจนะบ่อวิน คุมตัวสอบสวนหาเบาะแสสาวไปถึง 3 คนร้าย   
      
จากกรณี 3 ผู้ต้องหาคดียาเสพติด ประกอบด้วย นายหน่อย หรือ ต้น นิลเทศ อายุ 40 ปี น.ส.สิรินภา วิเศษฤทธิ์ อาย 30 ปี นายบาร์ท อันเลน เฮลมัส อายุ 39 ปี ได้ร่วมกันใช้มีดแทงตำรวจศาลพัทยาแล้วใช้ปืนยิงเปิดทางวิ่งหลบหนีไปขึ้นรถกระบะที่จอดรออยู่ หลังจากเกิดเหตุ พล.ต.อ.จักรทิพย์ ชัยจินดา ผบ.ตร. ได้สั่งการตำรวจภูธรภาค 2 ออกไล่ล่าคนร้าย เนื่องจากเป็นคดีอุกฉกรรจ์ ล่าสุดศาลจังหวัดพัทยาออกหมายจับ ผู้ต้องหาทั้ง 3 คน ในข้อหา 5 ข้อกล่าวหา ตามที่ได้เสนอข่าวไปแล้วนั้น ความคืบหน้าวันที่ 5 พ.ย. เจ้าหน้าที่ชุดคลี่คลายคดีได้พบรถกระบะซึ่งเป็นพาหนะพาคนร้ายแหกคุกใช้หลบหนีออกจากศาลจังหวัดพัทยา เป็นรถกระบะยี่ห้ออีซูซุ ดีแมกซ์ สีบรอนซ์เทา ทะเบียน ผข.738 ระยอง จอดทิ้งไว้หน้า บริษัท สวนอุตสาหกรรมโรจนะ จำกัด หมู่ 4 นิคมอุตสาหกรรมโรจนะบ่อวิน ต.บ่อวิน อ.ศรีราชา จ.ชลบุรี เบื้องต้น เจ้าหน้าที่หน่วยพิสูจน์หลักฐานได้ลงพื้นที่ตรวจสอบรถคันดังกล่าว เพื่อเก็บลายนิ้วมือแฝงของคนร้ายและหลักฐานต่างๆ นอกจากนี้แหล่งข่าวเปิดเผยว่า เจ้าหน้าที่ชุดคลี่คลายคดีอีกชุดได้ออกติดตามผู้ร่วมขบวนการที่ให้การช่วยเหลือ 3 คนร้ายในการหลบหนี และสามารถควบคุมตัวผู้ต้องสงสัยได้แล้ว 2 คน ทราบชื่อ นายแม๊กซ์ ซึ่งเป็นขับรถกระบะมาจอดทิ้งไว้ในนิคมอุตสาหกรรมโรจนะ และน.ส กนกอร ซึ่งเป็นผู้ขับขี่รถจยย.มารับ โดยจับกุมได้ในพื้นที่อ.บ้านบึง จ.ชลบุรี ขณะนี้ยังอยู่ในขั้นตอนการสอบปากคำ ยังไม่สามารถเปิดเผยรายละเอียดได้ อย่างไรก็ตามเจ้าหน้าที่จะเร่งสืบสวนติดตามเพื่อจับกุม 3 คนร้ายรายนี้ให้ได้โดยเร็ว...แก๊งแหกคุกลอยนวล 'ชายดำ-หญิงอ้วน'ขับกระบะจอดทิ้ง          
