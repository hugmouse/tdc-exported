
# কাজের মান ঠিক রেখে সবাই যেন উন্নয়নে অংশ নিতে পারে

Published at: **2019-11-06T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458997/%E0%A6%95%E0%A6%BE%E0%A6%9C%E0%A7%87%E0%A6%B0-%E0%A6%AE%E0%A6%BE%E0%A6%A8-%E0%A6%A0%E0%A6%BF%E0%A6%95-%E0%A6%B0%E0%A7%87%E0%A6%96%E0%A7%87-%E0%A6%B8%E0%A6%AC%E0%A6%BE%E0%A6%87-%E0%A6%AF%E0%A7%87%E0%A6%A8-%E0%A6%89%E0%A6%A8%E0%A7%8D%E0%A6%A8%E0%A7%9F%E0%A6%A8%E0%A7%87)

স্টাফ রিপোর্টার ॥ নির্দিষ্ট বড় ঠিকাদাররা যেন বার বার কাজ না পায় এবং নতুনরাও যেন সুযোগ পায় সে বিষয়ে নির্দেশনা দিয়েছেন প্রধানমন্ত্রী শেখ হাসিনা। এ বিষয়ে প্রয়োজনীয় পদক্ষেপ নিতে সংশ্লিষ্টদের নির্দেশ দিয়েছেন এবং পাবলিক প্রকিউরমেন্ট রুলস (পিপিআর) সংশোধনের পরামর্শ দিয়েছেন প্রধানমন্ত্রী। কাজের মান ঠিক রেখে সবাই যেন উন্নয়ন কাজে অংশ নিতে পারে সে কথা বলেছেন প্রধানমন্ত্রী।
মঙ্গলবার জাতীয় অর্থনৈতিক পরিষদের নির্বাহী কমিটি (একনেক) সভায় এসব নির্দেশনা দেন প্রধানমন্ত্রী। একনেক সভায় ৪ হাজার ৪৪৭ কোটি ৭৬ লাখ টাকা ব্যয়ে ৬টি প্রকল্পের অনুমোদন দেয়া হয়েছে। এর মধ্যে সরকার খরচ করবে ৪ হাজার ৪৩৯ কোটি ৮৬ লাখ এবং সংস্থার নিজস্ব অর্থায়নে ৭ কোটি ৯০ লাখ টাকা। একনেক চেয়ারপার্সন ও প্রধানমন্ত্রী শেখ হাসিনা সভার সভাপতিত্ব করেন। পরে সংবাদ ব্রিফিংয়ে প্রধানমন্ত্রীর নির্দেশনাসহ প্রকল্পের তথ্য জানান পরিকল্পনামন্ত্রী এম এ মান্নান। সংবাদ ব্রিফিংয়ে পরিকল্পনামন্ত্রীর সঙ্গে আরও উপস্থিত ছিলেন, পরিকল্পনা সচিব নুরুল আমিন, ভৌত অবকাঠামো বিভাগের সদস্য শামীমা নার্গীস এবং পরিসংখ্যান ও তথ্য ব্যবস্থাপনা বিভাগের সচিব সৌরেন্দ্রনাথ চক্রবর্তী।
প্রকল্পগুলো সম্পর্কে প্রধানমন্ত্রীর নির্দেশের বিষয়ে পরিকল্পনামন্ত্রী জানান, প্রকল্পের কাজ তাড়াতাড়ি করার নির্দেশ দিয়েছেন প্রধানমন্ত্রী। এছাড়া আইএমইডিকে নির্দেশনা দিয়েছেন। পাবলিক প্রকিউরমেন্ট আইন সহজ করার কাজ চলছে। এটা হয়ে গেলে নতুন নতুন প্রতিযোগিতা হবে এবং নতুন ঠিকাদাররা ঢোকার সুযোগ পাবে। তিনি বলেছেন, পাবলিক প্রকিউরমেন্ট আইনটা এমন যে, বড় বড় ঠিকাদার ছাড়া নতুন, ছোট ঠিকাদাররা সুযোগ বেশি পায় না। এটাকে একটু সহজ করেন, যাতে করে আরও কেউ ঢুকতে পারে এবং প্রতিযোগিতা হয়। তিনি বলেন, সবাই যেন উন্নয়ন কাজে অংশ নিতে পারে, তবে মান ঠিক রেখে। কাজ জানে না এমন কাউকে কাজ দেয়া যাবে না। এম এ মান্নান প্রধানমন্ত্রীর নির্দেশনা সম্পর্কে আরও জানান, প্রায়ই আগ্রহ নিয়ে প্রকল্প পাস করা হয়, দালানকোঠা নির্মাণ করা হয়। তারপরে আর বাকি কাজ হয় না। জনবল নাই, যন্ত্রবল নেই। প্রধানমন্ত্রী বলেছেন, যে আগ্রহ নিয়ে আপনারা প্রকল্পের কাজ শুরু করেন, একই আগ্রহ নিয়ে আপনারা দয়া করে বাকি কাজগুলো করবেন। প্রধানমন্ত্রীর এমন নির্দেশনার সঙ্গে একমত জানিয়ে পরিকল্পনামন্ত্রী বলেন, এটা প্রধানমন্ত্রীর পর্যবেক্ষণ। এটার সঙ্গে আমি শতভাগ একমত। আমার নিজ এলাকায় এ রকম কিছু স্থাপনা আছে। তড়িঘড়ি করে স্থাপনা করা হয়, তারপরে আর কাজ হয় না।
পরিকল্পনামন্ত্রী জানান, দেশের নদীগুলোকে অহেতুক সেতু নির্মাণ না করার নির্দেশ দিয়েছেন প্রধানমন্ত্রী শেখ হাসিনা। এমনিতেই নদীগুলো ভরাট হয়ে যাচ্ছে। তার ওপর যদি অহেতুক সেতু নির্মাণ করা হয়। তাহলে আরও সমস্যা হবে। তাই সেতু নির্মাণে সাবধান হতে হবে।
নতুন সড়ক নির্মাণের চেয়ে সড়ক মেরামত, মান-উন্নয়নের দিকে মনোযোগ দেয়ার নির্দেশ দিয়েছেন প্রধানমন্ত্রী বলেও জানান পরিকল্পনামন্ত্রী। তিনি বলেন, এখন থেকে সাবধানতার সঙ্গে সড়ক করতে হবে। কারণ, প্রচুর সড়ক হয়ে গেছে। প্রধানমন্ত্রী মনে করেন, নতুন সড়ক নেয়ার আগে আমাদের চিন্তা করতে হবে। যেসব সড়ক আমাদের আছে বিশেষ করে আন্তঃজেলা সড়ক, এগুলোকে আমরা বিশ্বমানের না হলেও আঞ্চলিক মানের করতে চাই। চার লেন করতে চাই, পুরু করতে চাই, যাতে সামান্য বৃষ্টিতে ভেঙ্গে না যায়। এজন্য এখন থেকে আমাদের মনোযোগ থাকবে সড়কের উন্নয়ন ও মেইনটেন্যান্সের দিকে। নতুন সড়ক নেব না, তা বলছি না। খুব সাবধানতার সঙ্গে নেয়া হবে। আর বর্তমানগুলোকে আমরা উন্নত করব। এটা সরকারের নীতিগত সিদ্ধান্ত। খুলনা-যশোর সড়ক নির্মাণ নিয়ে একনেক সভায় বিরক্তি প্রকাশ করেছেন প্রধানমন্ত্রী। সড়ক পরিবহন ও সেতুমন্ত্রী ওবায়দুল কাদেরসহ সংশ্লিষ্ট মন্ত্রীদের কাজটি দ্রুত শেষ করার নির্দেশ দিয়েছেন তিনি। এ বিষয়ে প্রধানমন্ত্রীর বক্তব্য তুলে ধরে পরিকল্পনামন্ত্রী বলেন, খুলনা-যশোর সড়কটা তার কাছে খুবই বিরক্তিকর একটা সড়ক। দীর্ঘদিন ধরে এই সড়কের কাজ ফেলে রাখা হয়েছে। তিনি (প্রধানমন্ত্রী) বললেন যে, ওবায়দুল কাদেরসহ এটার সঙ্গে যারা যারা আছেন, সবাই এটার কাজ তাড়াতাড়ি শেষ করেন। মানুষের অনেক বেশি কষ্ট হচ্ছে।
এদিন অনুমোদন পাওয়া প্রকল্পগুলোর মধ্যে বড় প্রকল্প হলো- বিজ্ঞান ও প্রযুক্তি মন্ত্রণালয়ের ‘রূপপুর পারমাণবিক বিদ্যুত কেন্দ্রের ভৌত সুরক্ষা ব্যবস্থা (পিপিএস) নির্মাণ’ প্রকল্প। যার ব্যয় ধরা হয়েছে ৩ হাজার ৪৪৯ কোটি টাকা। রূপপুর প্রকল্পটি নিয়ে মন্ত্রী জানান, নতুন প্রকল্পের মাধ্যমে রূপপুর বিদ্যুতকেন্দ্রটির জন্য ডিজাইন বেসিস থ্রেট (ডিবিটি) এবং এর বাইরের হুমকি মোকাবেলা করা হবে। সেই সঙ্গে কম্পিউটার বা সাইবার নিরাপত্তা এবং সংবেদনশীল তথ্যের ব্যবস্থাপনা নিশ্চিত করা হবে। চলতি বছর থেকে ২০২৩ সালের মার্চের মধ্যে প্রকল্পটি বাস্তবায়নের সময়সীমা নির্ধারণ করা হয়েছে। সম্পূর্ণ সরকারী খরচে প্রকল্পটি বাস্তবায়ন করা হবে। প্রকল্পের আওতায় প্রধান কার্যক্রম হচ্ছে, ৩০০ একর ভূমি অধিগ্রহণ, ১২ লাখ ১৪ হাজার ৬৭৮ ঘনমিটার ভূমি উন্নয়ন, নিরাপত্তা ও ভৌত সুরক্ষা (পিপিএস) ব্যবস্থা সংক্রান্ত কাজ, পিপিএস সংক্রান্ত কৌশল ও অন্যান্য সরঞ্জামাদি সংগ্রহ, সীমানা প্রাচীর (টহল রোড) নির্মাণ, পরামর্শক সেবা গ্রহণ, মোটরযান (৩টি জীপ, ৫টি ডাবল কেবিন পিকআপ, ১টি মাইক্রোবাস, ২টি মোটরসাইকেল) ও জলযান হিসেবে একটি স্পীড বোর্ট সংগ্রহ, ৫৬টি কম্পিউটার সরঞ্জামাদি সংগ্রহ এবং সেমিনার বা কনফারেন্স এবং অভ্যন্তরীণ ও বৈদেশিক প্রশিক্ষণের আয়োজন করা।
প্রকল্পটির প্রস্তাবনায় বলা হয়েছে, আন্তর্জাতিক নীতিমালা ও মানদ- এবং সংশ্লিষ্ট দেশের আইনগত ও প্রাতিষ্ঠানিক কাঠামোর আলোকে নিজস্ব পদ্ধতিতে পারমাণবিক নিরাপত্তা প্রতিষ্ঠা করতে হয়। রূপপুর প্রকল্পটি সফলভাবে বাস্তবায়নের জন্য প্রয়োজনীয় অবকাঠামো প্রতিষ্ঠার যথাযথ নির্দেশনার জন্য প্রধানমন্ত্রীর নেতৃত্বে একটি জাতীয় কমিটি গঠন করা হয়। এই কমিটিকে সহায়তা দিতে বিজ্ঞান ও প্রযুক্তি মন্ত্রীর অধীনে এরইমধ্যে একটি কারিগরি কমিটি গঠন করা হয়েছে। এছাড়াও অনুমোদিত অন্যান্য প্রকল্পগুলো হচ্ছে, সড়ক পরিবহন ও মহাসড়ক বিভাগের রয়েছে ৩৬৬ কোটি ২৮ লাখ টাকা ব্যয়ে ‘যশোর (রাজারহাট)-মনিরামপুর-কেশবপুর-চুকনগর আঞ্চলিক মহাসড়ক (আর-৭৫৫) উন্নয়ন’ প্রকল্প, ৭১ কোটি ৩৮ লাখ টাকা ব্যয়ে ‘ফেনী-সোনাগাজী-মুহুরী প্রকল্প সড়কের ৩০তম কিলোমিটারে ৩৯১.৩৫ মিটার দীর্ঘ মুহুরী সেতু এবং বক্তারমুন্সী-কাজিরহাট-দাগনভূঁঞা সড়কের ১৩তম কিলোমিটারে ৫০.১২ মিটার দীর্ঘ ফজিলাঘাট সেতু নির্মাণ’ প্রকল্প। ৩৬১ কোটি ২২ লাখ টাকা ব্যয়ে ‘কক্সবাজার জেলার একতাবাজার থেকে বানৌজা শেখ হাসিনা ঘাঁটি মহাসড়ক (জেড-১১২৫) উন্নয়ন’ প্রকল্প।
এছাড়া, বেসামরিক বিমান পরিবহন ও পর্যটন মন্ত্রণালয়ের ৭৯ কোটি ১ লাখ টাকা ব্যয়ে ‘আগারগাঁওস্থ শেরেবাংলা নগরে পর্যটন ভবন নির্মাণ (১ম সংশোধিত)’ প্রকল্প, পানি সম্পদ মন্ত্রণালয়ের ১২০ কোটি ৮২ লাখ টাকা ব্যয়ে ‘সিলেট জেলার সিলেট সদর ও বিশ্বনাথ উপজেলায় দশগ্রাম, মাহতাবপুর ও রাজাপুর পরগনা বাজার এলাকায় সুরমা নদীর উভয় তীরে ভাঙ্গন হতে রক্ষা’ প্রকল্প অনুমোদন দেয়া হয়েছে।
