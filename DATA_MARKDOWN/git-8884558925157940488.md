
# Bandelj zaskrbljen zaradi težav Televizije Koper-Capodistria

Published at: **2019-11-02T16:14:48+00:00**

Author: **STA**

Original: [Primorske novice](https://www.primorske.si/primorska/pri-sosedih/bandelj-zaskrbljen-zaradi-tezav-televizije-koper-c)


        Walter Bandelj, predsednik ene od krovnih organizacij slovenske narodne skupnosti v Italiji, Sveta slovenskih organizacij (SSO), je danes izrazil zaskrbljenost zaradi napovedane ukinitve satelitskega oddajanja italijanskih programov Televizije Koper-Capodristria čez teden dni.
      
TRST > Kot član odbora komisije za programske vsebine Radiotelevizije Slovenija, namenjene Slovencem v sosednjih državah, je v zapisu izpostavil, da bo ukinitev oddajanja za "zamejce v Italiji povzročila veliko škodo, saj v Italiji nimamo kabelske mreže kot v ostalih državah".
Pozval je, da se to ne bi zgodilo, "saj bi ta mrk izključil gledalce programov slovenske manjšine v Italiji", pomenilo pa bi tudi izbris njihovega delovanja, ki je za matično državo Slovenijo še toliko bolj pomembno.
Zapis je naslovil na ministra za Slovence v zamejstvu in po svetu Petra Jožefa Česnika, premierja Marjana Šarca ter predsednika omenjene komisije Janka Malleja in generalnega direktorja RTV Slovenije Igorja Kadunca.
Uredništva programov Televizije Koper-Capodistria v italijanskem jeziku so minuli teden pozvala italijansko vlado, slovenska politična telesa, predstavnike italijanske narodne skupnosti v Sloveniji in na Hrvaškem ter Radiotelevizijo Slovenija, da jim zagotovijo nadaljevanje satelitskega oddajanja programov.
Opozorili so, da bo 9. novembra zaradi izčrpanja finančnih sredstev, ki jih je Italija namenjala sprejemanju njihovega signala na satelitu Hotbird, prekinjeno satelitsko oddajanje televizijskih programov TV Koper-Capodistria v italijanskem jeziku.
Med drugim so izpostavili, da je "prenehanje tega načina oddajanja naših programov - edinega, ki lahko zagotovi prisotnost našega signala na celotnem avtohtonem območju poselitve italijanske manjšine v Istri, na Reki in v Dalmaciji, a tudi v obmejnih italijanskih pokrajinah - hud udarec za italijansko narodno skupnost, živečo na območju, kjer oddaje Televizije in Radia Koper-Capodistria že desetletja predstavljajo nenadomestljivo sredstvo širjenja italijanskega jezika in kulture ter pomembno oporno točko pri ohranjanju identitete in čuta pripadnosti Italijanov, ki so 'ostali'".
