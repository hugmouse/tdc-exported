
# Pablo Iglesias: Les polítiques econòmiques de Merkel, Montoro i Calviño són les que porten els Abascals

Published at: **2019-11-06T14:05:11+00:00**

Author: ****

Original: [Ara.cat](https://www.ara.cat/politica/Pablo-Iglesias_0_2339166199.html)

El líder d'Unides Podem, Pablo Iglesias, ha afirmat aquest migdia en un míting a València que les "polítiques econòmiques de Merkel, Montoro i Calviño són les que porten els Abascals" i que és "la falta d'una sanitat pública i d'una educació adequada la que porta l'extrema dreta als barris". Amb aquestes paraules el candidat de la formació lila ha sortit al pas de l'anunci fet aquest matí pel president espanyol en funcions, Pedro Sánchez, que ha promès que si els socialistes encapçalen l'executiu estatal la vicepresidència econòmica l'ocuparà Nadia Calviño.
Per a Podem, la designació de l'actual ministra de Finances anuncia un futur pacte del PSOE amb el Partit Popular i la posada en marxa d'una política econòmica presidida per l'austeritat i que impliqui la disminució de la despesa pública i l'aplicació de noves retallades. Des de la formació lila consideren que aquesta recepta, a més d'afeblir la situació dels segments de població més humils, també afavoreix el creixement de l'extrema dreta.  "És la pobresa la que fa enfrontar-se el penúltim amb l'últim", ha defensat Pablo Iglesias, que ha tancat un acte amb prop de 400 militants celebrat a la Fira de València, un dels espais habituals de la formació lila. Per al líder de Podem, que ha sigut rebut amb crits de "President" i l'habitual "Sí que es pot", la inseguretat que acosta els votants a les formacions ultres no la generen les tensions territorials, sinó "la falta d'ocupació i la falta de qualitat en el treball".
"Que no ens diguin que es pot frenar l'extrema dreta governant amb el programa del Partit Popular, que no ens diguin que es pot combatre l'extrema dreta portant a Brussel·les la motxilla austríaca, que no ens diguin que es pot combatre l'extrema dreta fent retallades, perquè és precisament la crisi econòmica la que és el caldo de cultiu de l'extrema dreta. L'única manera de poder posar un límit a l'extrema dreta a Espanya és que hi hagi un govern d'esquerres de veritat que protegeixi la gent", ha defensat Iglesias.
El candidat d'Unides Podem també ha dedicat unes paraules a la presidenta del Banco Santander, Ana Patricia Botín, sobre qui ha afirmat "que avui ha entrat en campanya afirmant que no vol Unides Podem al govern", una declaració que Iglesias ha aprofitat per defensar que la formació lila és l'única que pot garantir que "cap banquer d'aquest país pot despenjar el telèfon" per dir-los el que han de fer. "Quan nosaltres estiguem al govern, potser alguns deixaran de pressionar el Tribunal Suprem, al qual van agenollar-se amb la resolució de les hipoteques; cal ja en aquest país forces polítiques independents dels bancs i dels poders econòmics", ha conclòs el polític madrileny.
