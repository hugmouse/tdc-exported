
# Українські порти перетворюються на штрафмайданчики. Що робити

Published at: **2019-11-04T12:30:00+00:00**

Author: **Сергій Гронський**

Original: [НВ](https://nv.ua/ukr/biz/experts/problema-ukrajinskih-portiv-ukrajinski-porti-peretvoryuyutsya-na-shtrafmaydanchiki-shcho-robiti-50051471.html)

Зараз у п’яти морських портах України під арештом перебуває сім суден. Здебільшого вони проходять як речові докази у різних кримінальних провадженнях. Безумовно, потреба держави у їх відповідальному зберіганні є цілком зрозумілою. Але досі немає чіткої відповіді: хто, як та коли буде погашати заборгованість арештованих суден перед АМПУ за портовими зборами, витратами на електроенергію та надання інших послуг, а також вимушений простій причалів.
Серед суден, що «тимчасово» перебувають у причалів Адміністрації морських портів є справжні «зірки», які по декілька тижнів не сходили з головних сторінок інформаційних агентств. Це і славнозвісний траулер «Норд», і танкер «Механік Погодін», які були затримані через заходи до закритих кримських портів та належність до російських санкційних компаній.
Але розголос у ЗМІ вже давно вщух, слідство та суди тривають а «тимчасовий» статус арештованих суден затримався на роки. Більше того, «Норд» вже декілька разів виставлявся на торги. Національне агентство з розшуку та менеджменту активів намагалося передати його в управління приватним компаніям, але поки це так і не було реалізовано.
Рекордсменами за часом простою у причалів АМПУ зараз є два судна у порту Рені - «SKY MOON» та «MAMBA B». Перше знаходиться у порту з лютого 2016 р., друге — з лютого 2017 р. За цей час «MAMBA B» вже накопичила заборгованість за портовими зборами понад 5 млн грн. Щодо «SKY MOON», то окрім заборгованості та вимушеного простою причалу, де він пришвартований, це судно несе ще й екологічну небезпеку для порту та українського Дунаю. Адже на ньому знаходиться 3 тис. тонн соди, яка у разі виникнення непередбачуваних обставин, наприклад несприятливих погодних умов, може потрапити в акваторію порту та річку.
У Миколаївському порту взагалі час від часу виникає потреба відводити судно «BLACK FUEL» від причалу № 15 на якірну стоянку, коли потрібно поставити на розвантаження інше судно.
Арештовані судна ускладнюють роботу портів та формують багатомільйонну заборгованість за портовими зборами, роками займають причали, які могли би весь цей час використовуватись для прийому інших суден та приносити додатковий дохід державі та адміністраціям портів. У разі наявності на них мінімального екіпажу, АМПУ вимушена забезпечувати електропостачання на судно, надавати санітарні послуги, здійснювати регулярний огляд, що також пов’язано з додатковими витратами. Якщо ж на судні немає команди і воно відключене від електромережі, воно може нести потенційну небезпеку для судноплавства. Працівники портофлоту змушені періодично перевіряти стан такого судна та швартові канати. Арештовані судна перешкоджають підходам для розвантаження іншим суднам
Вирішення цієї проблеми потребує прийняття низки рішень на державному рівні. А саме: вдосконалення нормативної бази та порядків, які б визначали процедуру та підстави постановки до причалів арештованих суден, виділення для цього спеціальних місць, стоянок, спеціалізованих причалів, їх відповідної підготовки, а також розробки дієвого механізму компенсації витрат АМПУ для забезпечення стоянки арештованих суден у портах.
