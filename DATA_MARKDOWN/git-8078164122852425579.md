
# Dantedì, un’occasione per la scuola Dante che parla ai ragazzi Lo speciale

Published at: **2019-11-03T22:00:00+00:00**

Author: **JESSICA CHIA**

Original: [Corriere della Sera](https://www.corriere.it/cultura/dantedi-giornata-dante-alighieri/notizie/dantedi-un-occasione-la-scuola-dante-che-parla-ragazzi-speciale-7f6ca7d2-fe73-11e9-9c5d-ee1cd17612e0.shtml)

Dante piace ancora molto agli studenti, «la passione che lo collega ai ragazzi è modernissima, ed è sempre quella». Cinque tra docenti e dirigenti scolastici di licei e istituti tecnici, da tutta Italia, non hanno dubbi: oggi chi insegna Dante incontra un vivo interesse che sembra condiviso in tutto il Paese. Da Veneto, Toscana, Romagna, Lazio, Sicilia sono arrivati i contributi di alcuni docenti di Italiano e Latino che hanno raccontato al «Corriere» com’è accolto l’Alighieri tra i banchi e hanno esposto la loro opinione sul Dantedì (termine coniato con Francesco Sabatini): una Giornata celebrativa in onore del poeta, lanciata sul quotidiano nello scorso aprile da Paolo Di Stefano, in occasione della ricorrenza dei 700 anni dalla morte del padre della letteratura italiana (iniziativa che oggi sarà oggetto di una discussione parlamentare). E, infine, hanno sottolineato quanto sia importante collocare questa Giornata in una data che cada durante l’anno scolastico.
«Il Dantedì è un’iniziativa giusta, ma si spera non si risolva tutto nel 2021». Silvia Perini è insegnante al triennio del liceo scientifico Alfredo Oriani di Ravenna. La docente si augura che la Giornata possa cadere durante l’anno scolastico, in modo che «i ragazzi siano “costretti” a prendersi del tempo, ad avere un progetto»; quindi sposa l’ipotesi del Dantedì in primavera: «Mi piacciono le date proposte perché sono legate più all’opera che alla vita». Giornata da promuovere anche all’estero perché «Dante è di tutti, come Shakespeare».
Mentre Ravenna, dove il poeta morì ed è sepolto, è una città che si muove autonomamente su iniziative culturali dantesche, ci sono realtà dove queste sono più rare fuori del sistema scolastico o universitario. «Se si istituisse il Dantedì, si potrebbe pensare a progetti nuovi legati all’occasione, come portare gli studenti nei luoghi danteschi, per esempio Firenze o Ravenna». Lo propone Gabriella Chisari, dirigente scolastica del liceo scientifico Galileo Galilei di Catania. E se la data cadesse il 25 marzo, proposto perché ritenuto data d’avvio del viaggio di Dante «consentirebbe alle scuole di partecipare ad attività senza incombere sulla fine o sull’inizio dell’anno». Chisari pensa che l’iniziativa («significativa per la nostra nazione come per la scuola») sia anche un investimento per formare le menti del futuro. Ed esportarla all’estero — dove molti dei nostri ragazzi si spostano per fare esperienze di studio — «rappresenterebbe un forte richiamo alla nostra identità nazionale».
Annalisa Nacinovich, docente allo scientifico Filippo Buonarroti di Pisa, sottolinea un altro aspetto: il Dantedì potrebbe rendere le scuole partecipi in termini di collettività e «rappresentare un’importante scansione dell’anno; ci sono aree del Paese in cui le occasioni di ricordarlo sono molte, e altre in cui ciò non avviene: in questo modo la celebrazione sarebbe unitaria. Con Dante gli italiani possono dimostrare di avere qualcosa da dire a tutti: è stato considerato il padre della patria, ma è un uomo senza patria che porta con sé il concetto di identità italiana».
Anche da Verona il dirigente scolastico Roberto Fattore del Liceo classico e linguistico Scipione Maffei appoggia il Dantedì: «Un modo di riproporre Dante in una fisionomia diversa, più libera, non solo legata alla programmazione scolastica». L’auspicio è che possa diventare una ricorrenza (il docente afferma la sua preferenza per le giornate primaverili) in cui nella figura del poeta «la cultura di una nazione possa riconoscersi». E poi: «Sono così totali i temi che Dante affronta e che rimandano all’umano, che da sempre lo portano al di là dei nostri confini».
«Una giornata dedicata a Dante è un investimento, nel tempo, di risorse, energie, stimoli. Perché l’onestà intellettuale sia effettivamente la meta del viaggio umano». A intervenire è Laura Pazienti, dirigente scolastica dell’istituto tecnico Galileo Sani di Latina. «Dante ha la stessa rilevanza e suscita lo stesso entusiasmo in tutti gli ambienti scolastici, anche negli istituti tecnici o professionali. Il Dantedì è un omaggio all’italianità ed è un riconoscimento dell’umanità in un senso universale. Anche per questo è di tutti». E sulla data Pazienti si schiera per il 25 marzo: «È utile perché, cadendo a metà dell’anno scolastico, ci permetterebbe di lavorare bene a un progetto».
I docenti intervenuti nel dibattito intorno al Dantedì sono dunque tutti concordi sulla scelta di una Giornata da celebrare in primavera. E su quanto insegnarlo sia ancora un’esperienza di crescita fondamentale, umana e moderna. «Ai ragazzi piace Dante, è potente, arriva, si appassionano. E si insegna bene. La parte più complessa è l’approccio alla lingua, ma si abituano facilmente», aggiunge Silvia Perini. «Il vantaggio di Dante, come di tutta la letteratura, è quello di regalare ai ragazzi un po’ di complessità», racconta invece Annalisa Nacinovich, che vede l’ostacolo della lingua come un esercizio mentale. «Rispetto ai grandi classici Dante è più ampio dei confini di una nazione, perché è esule, perché usa una lingua viva e si presta naturalmente a superare limiti e chiusure. Offre ai più giovani un bagaglio di racconti e forme artistiche dal valore universale, insegna loro a crescere come esseri umani, più che come italiani o tedeschi».
Il tema dell’Europa è posto in primo piano anche da Gabriella Chisari: «Dante è un esempio di impegno civile e memoria storica; per questo è attuale. È fautore di quell’unità europea di cui tanto si parla. Ha dei princìpi moderni che i ragazzi ritrovano; lo riconoscono come un autore interprete del suo tempo, ma con una prospettiva sul futuro». Quello che sembra appassionare di più sono i temi umani, la voce della coscienza, le incertezze degli uomini: «Gli studenti ci rivedono l’uomo di oggi, con il bagaglio di aspirazioni, di timori... Ma colgono anche il viaggio inteso come ansia di conoscenza, di ricerca del sé, reale e metaforico», conclude Chisari.
«Gli errori, le paure, le cadute. Ma anche le rinascite». Laura Pazienti mette in evidenza come la passione per gli studenti (che non conosce barriere sociali) nasca prima di tutto dall’empatia per il vissuto dell’autore: «Dante li fa riflettere, restituisce alla scuola il tempo, che oggi sembra perduto, nel senso di riflessione filosofica». Quello che succede alla sua epoca — una società testimone di un crollo dei valori, l’attaccamento alle cose superficiali, al lusso, l’assenza di umanità profonda — è quello che i ragazzi rivedono adesso: allora, forse, non tutto è perduto nemmeno per noi. Prosegue Pazienti: «Nonostante nella Commedia il futuro appaia minaccioso, e l’umanità morta dal punto di vista dell’anima, c’è una speranza di cambiamento, si va dal buio alla luce. A un presente liquido e gassoso Dante contrappone la saldezza d’animo; ai giudizi qualunquisti contrappone l’importanza della dignità; all’identità chiusa contrappone i valori civili, il senso dello Stato. E i ragazzi questo lo capiscono perfettamente».
Quello che colpisce Roberto Fattore è che dal punto di vista formativo, nella lettura della Commedia, ci sia un forte richiamo alla responsabilità individuale, «visibile soprattutto nell’Inferno, dove emerge l’idea che ognuno sia portatore di una responsabilità piena sulle proprie azioni (posso determinare il mio destino, addirittura ultraterreno). È un elemento su cui i ragazzi spesso sono chiamati a confrontarsi, in un’epoca in cui il richiamo alla responsabilità individuale è molto attenuato». Per quanto riguarda l’aspetto linguistico («gli studenti oggi dicono “tradurre” Dante e non “parafrasare”»), Fattore sostiene che gli alunni sono colpiti dalla profondità del testo, dal linguaggio complesso, articolato, inesauribile, che li affascina. «La vera sfida per chi lo insegna è trovare una via mediana tra la critica dantesca — immensa, colta, ragionata — e l’esigenza di offrire Dante a una fruibilità immediata, senza cadere nella spettacolarizzazione che a volte ne viene fatta: ecco, la scuola dovrebbe stare lì in mezzo».
Ciò che sembra non esaurirsi mai nell’esperienza dantesca è dunque il confronto con quell’affresco dell’umanità che continua a essere universale. E in un percorso di crescita, come quello scolastico, conoscere l’essere umano attraverso le emozioni, il fallimento, la rinascita, è fondamentale. Ed emozionante, quando lo si riscontra in un’opera così lontana da noi. Ancora Laura Pazienti: «I ragazzi non vedono Dante come l’apice della cultura inarrivabile, ma come qualcuno che ha fatto prima di noi il viaggio che noi stiamo compiendo adesso; è un compagno di cammino. Insegna loro un universo di emozioni da condividere, a essere emotivi». E fallibili: «Ma Dante non dà mai nessuno per perso; condanna il gesto, ma in nessuna cantica condanna “l’esserci stato”. Ogni vita, nel bene o nel male, è preziosa per il poeta. Però ci dice: tu puoi fare la scelta».
