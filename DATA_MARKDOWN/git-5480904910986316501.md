
# Schiff: Veřejná slyšení související s Trumpem začnou příští týden

Published at: **2019-11-06T18:07:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/schiff-verejna-slyseni-souvisejici-s-trumpem-zacnou-pristi-tyden/1818032?utm_source=rss&utm_medium=feed)

Washington - Ve Sněmovně reprezentantů USA se příští týden uskuteční první veřejná slyšení související s vyšetřováním amerického prezidenta Donalda Trumpa kvůli možnému nátlaku na Ukrajinu. Před kongresmany bude vypovídat například americký chargé d’affaires na Ukrajině William Taylor či bývalá velvyslankyně na Ukrajině Marie Yovanovitchová. Podle agentury Reuters to dnes oznámil demokratický šéf sněmovního výboru pro tajné služby Adam Schiff. Prezidentovi v souvislosti s vyšetřováním hrozí, že bude čelit takzvanému impeachmentu, tedy procesu odvolání z funkce.
Ve středu 13. listopadu má před výborem pro tajné služby vypovídat William Taylor a náměstek ministra zahraničí George Kent, odpovědný za vztahy USA s Ukrajinou. V pátek 15. listopadu před kongresmany předstoupí bývalá velvyslankyně Yovanovitchová, která byla v květnu z velvyslaneckého postu náhle odvolána. Všichni tři už vypovídali dříve v první fázi vyšetřování, nicméně za zavřenými dveřmi.
Sněmovní demokraté už v pondělí zveřejnili přepisy právě předchozí výpovědi Yovanovitchové a také někdejšího hlavního poradce ministra zahraničí Mike Pompea Michaela McKinleyho. Oba naznačili, že ministerstvo zahraničí bylo zneužíváno k domácím politickým cílům. Yovanovitchová dokonce řekla, že z Trumpovy strany cítila výhrůžku, když o ní prezident v létě v telefonátu se svým ukrajinským protějškem Volodymyrem Zelenským hovořil jako o "té ženě" a o "špatné zprávě".
Jak poznamenal britský list The Guardian, veřejná slyšení budou ostře sledována a mohou leccos odhalit. Například předchozí svědectví Williama Taylora, které diplomat pronesl za zavřenými dveřmi, vyznělo pro Trumpa velmi nepříznivě. Taylor totiž uvedl, že Trump výslovně vyvíjel nátlak na ukrajinského prezidenta, aby začal vyšetřovat bývalého amerického viceprezidenta Joea Bidena. Taylor je nejvyšším zástupcem USA na Ukrajině po odchodu Yovanovitchové.
Americký diplomat před zákonodárci řekl, že se domnívá, že (Trumpův) tlak na vyšetřování ukrajinské společnosti Burisma a jejích vazeb na Bidenova syna Huntera byl motivován touhou zaútočit na Bidena staršího. Vyplynulo to z dnes zveřejněného přepisu Taylorova svědectví. "Jak tomu rozumím, důvodem pro vyšetřování Burismy bylo vrhnout špatné světlo na viceprezidenta Bidena," prohlásil Taylor. Na vyšetřování Bidena a jeho syna Huntera na Ukrajině bylo podle něj navázáno i poskytnutí finanční pomoci této zemi. "Jak jsem pochopil, peníze by nepřišly do té doby, než by ukrajinský prezident slíbil, že bude tlačit na vyšetřování," dodal Taylor.
Vyšetřování prezidenta Trumpa ve sněmovních výborech začalo 24. září a minulý týden sněmovní demokraté schválili rezoluci, která jako další krok k možnému impeachmentu upřesňuje procedurální postup při pořádání veřejných slyšení a při rozesílání obsílek. Stanovuje také práva, která mají během vyšetřování Trumpovi právníci.
Jádrem aféry je možné zneužití pravomoci prezidenta v souvislosti s Trumpovým tlakem na Ukrajinu ve snaze dosáhnout vyšetřování Trumpova politického rivala, bývalého demokratického viceprezidenta Joea Bidena a jeho syna Huntera. Trump obvinění odmítá a postup Sněmovny reprezentantů přirovnává k honu na čarodějnice.
Demokraté mají v dolní komoře Kongresu dostatek hlasů, aby Sněmovna reprezentantů schválila ústavní žalobu. O ní by ale pak rozhodovala horní komora, tedy Senát kontrolovaný Trumpovými republikány. Proto je odvolání nynějšího amerického prezidenta považováno jen za teoretickou možnost.
