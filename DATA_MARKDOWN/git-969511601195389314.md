
# Trei antreprenori au deschis în piaţa locală prima bibliotecă de jucării, pentru veni în sprijinul părinţilor care vor să economisească bani şi spaţiu. Cât costă un abonament

Published at: **2019-11-01T00:00:00+00:00**

Author: **Andra Stroe**

Original: [BusinessMagazin](https://www.businessmagazin.ro/actualitate/trei-antreprenori-au-deschis-in-piata-locala-prima-biblioteca-de-jucarii-pentru-veni-in-sprijinul-parintilor-care-vor-sa-economiseasca-bani-si-spatiu-cat-costa-un-abonament-18513040)

Pentru că stilul de viaţă minimalist este îmbrăţişat de tot mai multă lume peste graniţe, dar nu şi în piaţa locală, trei antreprenori au decis să declare război nevoii de proprietate a românilor. Ei au început un business care să educe totodată piaţa, pornind de la cea mai tânără categorie de cetăţeni: copiii. În acest sens, au fondat Evertoys, prima bibliotecă de jucării din România.
„Ideea urmează trendul global de economie colaborativă – sharing economy – care începe să fie din ce în ce mai prezent în România prin diverse servicii ca Uber, BlaBlaCar, Lime sau Blinkee”, menţionează Tiberiu Lupu, cofondator al afacerii. În fondarea businessului i-au fost alături doi foşti colegi pe care i-a cunoscut în timpul programului de MBA pe care l-a urmat la Masstricht School of Management: Emil Olteanu, care în prezent ocupă funcţia de CEO şi a fost, de altfel, cel care a venit cu ideea dezvoltării unui astfel de business în România, şi Alina Marian.„Business planul şi prezentarea Evertoys au constituit livrabilul cursului de antreprenoriat al programului. Pitch-ul s-a desfăşurat într-o arenă a leilor improvizată şi a primit un feedback excelent. Acest prim succes ne-a determinat să ne suflecăm mânecile şi să ne apucăm să construim afacerea, în 2016”, descrie Tiberiu Lupu modul în care a luat naştere Evertoys. El spune că s-au inspirat şi din alte două companii de peste graniţe: modelul american Pley, acum toylibrary.co, precum şi modelul german Meinspielzeugkiste – „cutia mea cu jucării”.
Investiţia iniţială în lansarea businessului a fost de 55.000 de euro, din care aproximativ 30.000 de euro au reprezentat resursele fondatorilor. „Ne-am antamat toate rezervele personale pentru acest start-up. Emil a început imediat full time în Evertoys, iar eu m-am alăturat la câteva luni după”, spune Lupu. Compania a beneficiat până în prezent şi de două finanţări: o primă investiţie de tip angel din partea VGP (Venture Growth Partners) şi a doua, tip seed, de la  Sparking Capital. În primul an de activitate, businessul a înregistrat venituri de 40.000 de lei. Anul trecut acestea s-au dublat, ajungând la 85.000 de lei, iar pentru anul acesta reprezentanţii Evertoys estimează că vor ajunge la 120.000-140.000 de lei.
Potrivit lui, Evertoys este un business cu venituri recurente generate de abonamente. „Clienţii se abonează, plătesc un preţ fix lunar sau trimestrial şi au acces la serviciul nostru de bibliotecă de jocuri, jucării şi cărţi pentru copii. Funcţionează foarte simplu: comandă online jucării şi cărţi, le folosesc şi când s-au plictisit comandă altele noi. Schimbul jucăriilor se face prin curier oriunde doreşte clientul. Livrăm naţional”. În prezent afacerea are în portofoliu patru tipuri de abonament: trei cu jucării, cărţi şi Lego, la 69, 99 şi 129 de lei/lună, şi unul doar cu piese Lego, la 89 de lei/lună. Clienţii au însă şi posibilitatea de a plăti un preţ mai mic în cazul în care optează pentru un abonament trimestrial.
În total businessul are şapte asociaţi; recent, au cooptat un nou membru, Alexandru Pavel, în rolul de CTO. „Avem nevoie de un CTO pentru că am dezvoltat platforma Evertoys 3.0 (a treia versiune) de la zero. Din ce ştim noi, este singura platformă din România care poate susţine un model de business recurent, în care vizitatorul să se înregistreze rapid pe platformă şi în care să îşi poată administra singur contul.” În prezent, şase angajaţi lucrează pentru Evertoys.
Tiberiu Lupu spune că cel mai important beneficiu al închirierii jucăriilor în detrimentul cumpărării acestora este evitarea risipei de resurse – bani şi spaţiu. „Din experienţa noastră, majoritatea jucăriilor au o relevanţă redusă pentru copii. În special jucăriile educative sunt depăşite în scurt timp de viteza cu care se dezvoltă cei mici. Din asta rezultă că părinţii adună munţi de plastic şi lemn. Noi propunem utilizarea în locul proprietăţii. Te joci cât te joci şi când jucăria nu mai are ce să îţi «spună» o dai înapoi şi împrumuţi alta. Ai acces la un vagon de jucării, dar nu le ai în debara”, explică antreprenorul.
Alte avantaje, spune el, sunt:  economia, posibilitatea de a schimba jucăria, sustenabilitatea, serviciul fiind mai «verde», pentru că se consumă mai puţin plastic prin refolosire, economisirea timpului clientului, precum şi confortul, deoarece clientul poate comanda de oriunde şi produsul este livrat acasă.
În momentul de faţă în portofoliul businessului sunt 300 de abonaţi activi, iar de la lansare până în prezent peste 700 de familii au încercat Evertoys. Profilul ţintă al clienţilor companiei e reprezentat de familii cu vârste de 28-45 de ani, cu venituri peste medie (peste 700 de euro), cu copii între 1 şi 9 ani. „Ţintim familiile care locuiesc în oraşele mari din România, cu peste 100.000 de locuitori”, precizează Tiberiu Lupu. El mai spune că 80% dintre clienţi sunt femei, şi în peste 60% din cazuri, în familiile care deţin abonamente Evertoys, femeile sunt cele care decid cum se împart cheltuielile casei. „Îşi folosesc cardul adesea pentru cumpărături online sau servicii (Neflix, Uber, Uber Eats, Apple Music/Google Play), sunt interesaţi de sustenabilitate şi dezvoltarea copiilor, au studii superioare, iar mamele lucrează sau sunt în concediu de maternitate”, completează antreprenorul descrierea potenţialilor clienţi.
Gama de produse Evertoys este constituită din peste 1.200 de jucării, jocuri şi cărţi diferite. Lupu spune că Lego este campionul absolut în ceea ce priveşte categoria de jucării închiriate cel mai des, pe listă urmând cele pentru copii de 1-2 ani. Jucăriile sunt cumpărate şi stocate într-un mic depozit cu o suprafaţă de 250 de metri pătraţi. „Tot ce înseamnă comandă de jucării se întâmplă online. Nu avem încă un punct de preluare”, menţionează cofondatorul companiei.
La nivel de provocări, Tiberiu Lupu spune că încă se luptă cu nevoia de proprietate a românilor. „Există nişte bariere care opresc clientul să se aboneze. De exemplu, au impresia că în cazul în care jucăriile se strică vor fi penalizaţi. Nu facem asta, noi preluăm orice risc de jucării stricate sau pierdere de piese. De asemenea, au o reticenţă legată de faptul că jucăriile nu sunt igienizate. Ele sunt igienizate cu sfinţenie – noi spunem că sunt mai curate decât la tine acasă sau mai curate decât orice grădiniţă sau club de copii.” Un alt impediment, adaugă Lupu, este teama de a înregistra un card bancar şi de a-şi a lua un angajament de plată a unui abonament. „Însă abonamentul poate fi oricând suspendat sau anulat, fără să ţi se pună întrebări, iar plata se poate face şi prin transfer bancar”, prezintă el rezolvarea pentru astfel de situaţii ipotetice.
În prezent, compania are distribuţie naţională, iar în viitor şi-au propus să se axeze pe dezvoltarea de noi produse, un alt obiectiv fiind deschiderea unei noi runde de finanţare pentru expansiune regională; reprezentanţii businessului poartă deja discuţii în acest sens cu Ungaria, Polonia şi Cehia.Înainte de a deveni antreprenor, Tiberiu Lupu a lucrat timp de zece ani în zona corporate, pentru Rompetrol şi Telekom. A urmat ASE-ul şi Facultatea de Relaţii Economice Internaţionale, precum şi un MBA la Maastricht School of Management, iar printre pasiunile sale se numără sportul (trail running, triatlon, căţărat şi ciclism) şi „formarea de obiceiuri bune, care nu îmi reuşeşte întotdeauna”.
