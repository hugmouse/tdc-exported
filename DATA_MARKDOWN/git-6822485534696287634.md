
# خجسته: پرونده ذرت‌های آلوده به قوه قضائیه ارسال می‌شود

Published at: **2019-11-04T13:49:00+00:00**

Author: ****

Original: [جامعه خبری تحلیلی الف](https://www.alef.ir/news/3980813109.html)

نائب رئیس کمیسیون اصل نود مجلس از ارسال پرونده مربوط به ۵۰۰ هزار تن ذرت آلوده به سم آفلاتوکسین به قوه قضائیه خبر داد.
امیر خجسته نماینده مردم همدان در مجلس شورای اسلامی در گفت‌وگو با فارس، گفت: با توجه به عدم تعیین تکلف 500 هزار تن ذرت آلوده به سم آفلاتوکسین توسط وزاری کشاورزی، صنعت و اقتصاد این پرونده برای رسیدگی بیشتر به مراجع ذیصلاح از جمله قوه قضائیه ارسال می‌شود.
وی افزود:‌ کمیسیون اصل نود به وزارتخانه‌های مربوطه یک ماه فرصت داده بود تا 500 هزار تن ذرت آلوده را تعیین تکلیف کنند اما در این یک ماه اقدام خاصی از سوی این وزارتخانه‌ها انجام نشده است.
نائب رئیس کمیسیون اصل نود مجلس اظهار داشت:‌ این حجم از ذرت‌های آلوده هم باعث شده تا ظرفیت انبارهای گمرک برای آن صرف شود و اینکه نگهداری آنها موجب آلودگی در محیط نیز می‌شود.
خجسته خاطرنشان کرد: به عنوان نماینده مردم در مجلس و نائب رئیس کمیسیون اصل نود و رئیس فراکسیون مبارزه با مفاسد اقتصادی تا آخرین مرحله پرونده مربوط به ذرت‌های آلوده را پیگیری می‌کنیم.
خجسته خاطرنشان کرد: طبق تصمیم متخذه در نشست کمیسیون اصل نود بنا بر این شد تا ذرتهای آلوده یا معدوم یا مرجوع و یا به کشور ثالث فرستاده شود.
وی افزود: مسئولان امر در این جلسه عنوان کردند که معدوم کردن 141 هزار تن ذرت آلوده حدود سه سال طول می‌کشد و مرجوع هم پس از سه سال به کشور مبدع امکانپذیر نیست از وسوی دیگر بعید است که کشور برزیل ارجاع ذرتها را قبول کند پس در نتیجه ارسال به کشور ثالث می‌ماند.
وی افزود: پس از اینکه گمرک بندر امام ذرتها را جزء اموال متروکه اعلام کرد سازمان اموال تملیکی اقدام به مزایده این ذرتها کرد که اگرچه این کار در باره کالایی که به کشور نمی‌تواند وارد شود نباید صورت گیرد اما این کار انجام شد و البته به فروش هم نرسید.
نائب‌رئیس کمیسیون اصل نود مجلس اظهار داشت: در نهایت این ذرتها با انجام مذاکراتی به فروش رسید و یک شرکت، این 141 هزار تن ذرت آلوده را به قیمت 32 هزار میلیارد خریداری کرد که بخشی از این مبلغ نیز از سوی شرکت خریدار پرداخت شده است.
خجسته خاطرنشان کرد: بنا بر این شده تا این شرکت این ذرتها را به کشور ثالث ارسال و گواهی قرنطینه و تأیید بهداشت و ورود آن کشور را نیز اخذ و به مقامات و دستگاه‌های ذیربط در کشور ارائه کند که در تماسی که بنده سه روز قبل با رئیس گمرک داشتم هیچ اقدام خاصی در این زمینه انجام نشده است.
