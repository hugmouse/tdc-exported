
# Erika Russo studiava all’alberghiero e sognava di lavorare all’estero

Published at: **2019-11-03T22:00:00+00:00**

Author: **Floriana Rullo**

Original: [Corriere della Sera](https://torino.corriere.it/cronaca/19_novembre_04/erika-studiava-all-alberghiero-sognava-lavorare-all-estero-87fd1ba4-fedf-11e9-aa9d-60f7e515e47b.shtml)

TORINO - Con i suoi occhi scuri Erika aveva sempre sognato in grande e tanti progetti ancora da realizzare . Aveva 18 anni ed è morta rientrando in casa sul cancello che aveva deciso di scavalcare perché non aveva le chiavi e dove è stata trovata strozzata dalla sorella la mattina dopo. Voleva diplomarsi, prendere la patente, andare a vivere all’estero. Desideri di cui parlava spesso alla sorella Anna e all’amica Giada che erano sempre con lei. Parole che affidava anche al suo profilo Instagram, dove postava i suoi selfie, le foto con il suo cane Luna che tanto amava. I suoi pensieri. Le sue emozioni. Lo aveva fatto anche qualche ora prima quando con le amiche era uscita per andare a ballare a Ivrea. Erika era appena diventata maggiorenne, ad aprile, e con il foglio rosa in mano stava studiando per superare i quiz e poter finalmente guidare ed essere così più autonoma.
Una ragazza solare, sincera, divertente. «I suoi occhi parlavano per lei — dicono gli amici —. Erika era raggiante, sempre con il sorriso sulle labbra. Una ragazza sempre positiva». Ai vestiti eleganti preferiva le scarpe da ginnastica e le felpe larghe, tanto di moda tra i giovani di oggi. «Ciò che le serviva l’aveva in tasca, o nella piccola borsa tracolla che portava dove c’era posto solo per il cellulare e i soldi» dicono gli amici che domenica pomeriggio si sono dati appuntamento davanti alla villetta di Loranzè, piccolo centro alle porte di Ivrea, dove la giovane viveva con il padre Mauro e la sorella.
La madre Tiziana, bidella al liceo scientifico di Ivrea,da qualche settimana invece era tornata a vivere con la mamma, sempre in paese. «Era abituata a scavalcare il cancelletto di ferro per rientrare. Lo faceva sempre. Così come usano fare anche tutti i ragazzi del paese. Da queste parti, dove i cancelli sono bassi, è un gesto considerato come normale» raccontano. Anche per quello ieri all’alba non aveva portato le chiavi di casa. Le aveva lasciate nella sua cameretta certa di rientrare scavalcando il cancello. Frequentava l’ultimo anno di alberghiero alla scuola Gae Aulenti di Cavaglià, nel Biellese. Era specializzata nel servizio di sala. Sognava di lavorare all’estero. «Una ragazza modello — racconta Elisabetta Carrera, la sua professoressa di Inglese e vice preside —. Sempre con la testa sulle spalle. Nessuno di noi voleva credere che la vittima di questa tragedia fosse lei». Per Erika esistevano solo lo studio e il lavoro. Aveva voluto seguire le orme della sorella Anna, di due anni più grande, e frequentare la sua stessa scuola. Progettavano di lavorare insieme. Per quello si era impegnata tanto e aveva sempre avuto ottimi i voti. Così come erano sempre state positive le valutazioni durante le stagioni estive trascorse a lavorare negli alberghi della Valle d’Aosta e del Trentino. «Durante l’anno aveva sempre aiutato i suoi compagni in difficolta — continua la professoressa —. Per cinque anni sono stata la sua insegnante. E lei era sempre disponibile per tutto ciò che le si chiedeva. Aveva fatto corsi di formazione sui temi come bullismo e violenza. Temi che affrontava poi nelle classi del triennio durante le ore di lezione».
Il tempo libero Erika invece lo trascorreva con le amiche. Uscite tranquille, in compagnia. «Ma solo quando non doveva lavorare». A settembre aveva festeggiato i coscritti con i suoi coetanei del paese. Un modo per ritrovarsi e insieme celebrare la maggiore età. Anche per questo sabato sera aveva indossato di nuovo il fazzoletto dei coscritti ed era andata a una festa dedicata alla sua leva. Quel fazzoletto che aveva ancora in tasca quando è rientrata alle 4 di notte. Era ancora lì ieri mattina quando è stata trovata senza vita dalla sorella Anna.
