
# سیاست دستگاه قضایی استفاده از مجازات های جایگزین حبس است/ ورودی های زندان پارسیان ۳۰ درصد کاهش یافت

Published at: **2019-11-02T12:41:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544090.html/%D8%B3%DB%8C%D8%A7%D8%B3%D8%AA-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%85%D8%AC%D8%A7%D8%B2%D8%A7%D8%AA-%D9%87%D8%A7%DB%8C-%D8%AC%D8%A7%DB%8C%DA%AF%D8%B2%DB%8C%D9%86-%D8%AD%D8%A8%D8%B3-%D8%A7%D8%B3%D8%AA--%D9%88%D8%B1%D9%88%D8%AF%DB%8C-%D9%87%D8%A7%DB%8C-%D8%B2%D9%86%D8%AF%D8%A7%D9%86-%D9%BE%D8%A7%D8%B1%D8%B3%DB%8C%D8%A7%D9%86----%D8%AF%D8%B1%D8%B5%D8%AF-%DA%A9%D8%A7%D9%87%D8%B4-%DB%8C%D8%A7%D9%81%D8%AA)

رئیس دادگستری پارسیان با اشاره به سیاست دستگاه قضایی در استفاده از مجازات های جایگزین حبس و کاهش جمعیت کیفری زندان، گفت: این سیاست ها به کاهش ۳۰ درصدی ورودی به زندان پارسیان منجر شده است.
به گزارش شبکه اطلاع رسانی راه دانا؛ حسین عباسی، رئیس دادگستری پارسیان در گفتگو با خبرنگار هرمز با بیان اینکه از ابتدای سال 1398 تاکنون تعداد ۱۶۹ مورد احکام مجازات جایگزین حبس در دادگستری پارسیان صادر شده است، گفت: از بین تعداد پرونده هایی که جهت مجازات و کیفر به دادگاه ارسال شده ۲۷ درصد آن منجر به محکومیت شده که از این تعداد ۶۴ درصد آن از احکام جایگزین حبس به جای زندان استفاده شده است.
وی به احکام جایگزین حبس اشاره و افزود: عمده احکام جایگزین حبس انجام خدمات عمومی رایگان در زمینه آموزشهای علمی قرآنی، اکرام ایتام و پرداخت هزینه های جاری روزانه افراد تحت پوشش کمیته امداد، انجام کار خدماتی در شهرداری در امر خدمات شهری و نظافت معابر، تهیه بسته اقلام مورد نیاز دانش آموزان بی بضاعت در مدارس از قبیل لوازم التحریر و پوشاک بوده است.
عباسی ادامه داد: این رویه باعث کاهش جمعیت کیفری زندان گردیده، به نحوی که در سال جاری در مقایسه با مدت مشابه سال گذشته ۳۰ درصد کاهش ورودی به زندان را داشته ایم.
رییس دادگستری پارسیان استفاده از مجازات های جایگزین حبس را سازنده دانست و خاطر نشان کرد: توجه به اثرات سازنده این قبیل احکام در بازپروری و اصلاح مجرمین و سرعت در رسیدگی و اجرای حکم (این احکام با رضایت شخص و با توجه به شرایط قانونی صادر شده و معمولا مورد اعتراض واقع نشده و سریع اجرا می گردد) باعث رفع اطاله دادرسی و نیز افزایش رضایتمندی و اعتماد مردم به دستگاه قضایی خواهد شد، به همین علت این سیاست توسط دادگستری شهرستان ادامه خواهد یافت.
انتهای پیام/
