
# افزایش فحشا بخاطر صیغه‌کردن‌های آقایان است| پولدارهای قم می‌خواهند فضای چندهمسری ایجاد کنند| امروز می‌بینیم که ردیف چهارتا، چهارتا کنار خیابان‌های قم می‌ایستند، آن هم با حجاب کامل!

Published at: **2019-11-05T20:56:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620114/%D8%A7%D9%81%D8%B2%D8%A7%DB%8C%D8%B4-%D9%81%D8%AD%D8%B4%D8%A7-%D8%A8%D8%AE%D8%A7%D8%B7%D8%B1-%D8%B5%DB%8C%D8%BA%D9%87%E2%80%8C%DA%A9%D8%B1%D8%AF%D9%86%E2%80%8C%D9%87%D8%A7%DB%8C-%D8%A2%D9%82%D8%A7%DB%8C%D8%A7%D9%86-%D8%A7%D8%B3%D8%AA%7C-%D9%BE%D9%88%D9%84%D8%AF%D8%A7%D8%B1%D9%87%D8%A7%DB%8C-%D9%82%D9%85-%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D9%81%D8%B6%D8%A7%DB%8C-%DA%86%D9%86%D8%AF%D9%87%D9%85%D8%B3%D8%B1%DB%8C-%D8%A7%DB%8C%D8%AC%D8%A7%D8%AF-%DA%A9%D9%86%D9%86%D8%AF%7C-%D8%A7%D9%85%D8%B1%D9%88%D8%B2-%D9%85%DB%8C%E2%80%8C%D8%A8%DB%8C%D9%86%DB%8C%D9%85-%DA%A9%D9%87-%D8%B1%D8%AF%DB%8C%D9%81-%DA%86%D9%87%D8%A7%D8%B1%D8%AA%D8%A7-%DA%86%D9%87%D8%A7%D8%B1%D8%AA%D8%A7-%DA%A9%D9%86%D8%A7%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D9%82%D9%85-%D9%85%DB%8C%E2%80%8C%D8%A7%DB%8C%D8%B3%D8%AA%D9%86%D8%AF-%D8%A2%D9%86-%D9%87%D9%85-%D8%A8%D8%A7-%D8%AD%D8%AC%D8%A7%D8%A8-%DA%A9%D8%A7%D9%85%D9%84)


        «این رویه زمینه ساز اشاعه فحشا در جامعه است. همین آقایان با صیغه‌هایی که در قم کردند این شهر را پر از فاحشه کردند. دخترانی که صیغه آقایان شده‌اند فکر می‌کنند که چرا پول درنیاورند. امروز می‌بینیم که ردیف چهارتا، چهارتا کنار خیابان‌های قم می‌ایستند، آن هم با حجاب کامل. چند شب قبل ماشین خود من در قم خراب شد و دیدم که فاحشه با چادر و مقعنه و حجاب کامل به ماشین چسبیده بود.»
      

        آفتاب‌‌نیوز :
      
ابراهیم فیاض، جامعه شناس اصولگرا از تبلیغ چندهمسری در جامعه انتقاد کرد.
وی در گفت‌وگویی با «آزادی» ضمن تاکید بر اینکه «اسلام با چند همسری موافق نیست» گفت: «قرآن می‌گوید یک قلب است و محبت هم به یک نفر تعلق می‌گیرد. انسان دو قلب ندارد که به دو نفر بدهد. یعنی می گوید یک عشق، یک عاطفه و یک همسر است. بله؛ در دورانی که مردان در چنگ‌های صدراسلام کشته می‌شدند، مردان چند همسر می‌گرفتند تا تعادل برقرار شود و زنان بی شوهر نمانند که فساد شود. دختران یتیم شده به واسطه جنگ هم با مردان متاهل ازدواج می‌کردند برای اینکه دچار بحران اقتصادی نشوند. این از باب ضرورت بود».
فیاض در واکنش به عده‌ای که بالا بودن آمار دختران و زنان مجرد را بهانه ترویج چندهمسری کرده‌اند، گفت: « در ایران به خاطر مسائل اقتصادی و فاصله سنی ازدواج حدود سه، چهار میلیون مجرد داریم اما چندهمسری راه مقابله با آن نیست. یک وقتی همین آقای قرائتی از ازدواج موقت می‌گفت. دیدند نتوانستند حالا می‌گویند چند همسری! آقایان پولدار هم که می‌خواهند جو ایجاد کنند تا خودشان زن بگیرند آن هم دختران جوان.»
این جامعه شناس اصولگرا افزود: « ما ندیدیم که کسی وارد بحث چندهمسری شود، زندگی او دچار بحران نشود. حتی اما خمینی وقتی پدرهمسرش یعنی آقای صوفی زن دوم گرفت و زن اول ول کرد که برود امام از زن اول طرفداری کرد. پس ما چندهمسری نداریم. اگر بحران جنسی ایجاد شود هم می‌توان با ازدواج موقت حل کرد اما اینکه پولدارها و میلیاردهای قم می‌خواهند برای خود فضای چندهمسری ایجاد کنند و فیلشان یاد هندوستان کرده، بحث دیگری است.»
وی تصریح کرد: «بحث ازدواج موقت هم در شرایط اضطرار قابل طرح است اگرنه خود اسلام گفته اگر کسی زن دارد مکروه است است که ازدواج موقت کند».
فیاض در پاسخ به این پرسش که تبلغ چندهمسری از سوی رسانه ملی و یا مراجع دیگر چه تاثیری بر جامعه خواهد داشت؟ گفت: «تاثیری در جامعه ندارد غیر از اینکه جامعه نسبت به این‌ها گارد می‌گیرد و حتی متنفر می شود. چون مردم می‌بینند که سرمایه‌داری که خودش باعث بحران ازدواج شده این حرف‌ها را می‌زنند که با فرهنگ، عرف و اسلام هم سازگار نیست. ما الان وزیری داریم که در لواسان کاخ دارد به اینکه 6 سال خانه نساخته افتخار می‌کند! خب اگر منزل می‌ساختند، ازدواج هم افزایش می‌یافت. الان یک عده دختر مجرد مانده‌اند. شرط اول ازدواج خانه داشتن است. یک زندگی به خاطر گرانی خانه از هم می‌پاشد».
وی با اشاره به اینکه «نباید نگران ترویج چندهمسری در نتیجه اینگونه تبلیغ‌ها بود» گفت: « به هیچ وجه این مسائل در جامعه پذیرفته نمی‌شود اتفاقا نتیجه وضعیت موجود افزایش ازدواج سفید است.»
این جامعه شناس اصولگرا در ادامه گفت: «این رویه زمینه ساز اشاعه فحشا در جامعه است. همین آقایان با صیغه‌هایی که در قم کردند این شهر را پر از فاحشه کردند. دخترانی که صیغه آقایان شده‌اند فکر می‌کنند که چرا پول درنیاورند. امروز می‌بینیم که ردیف چهارتا، چهارتا کنار خیابان‌های قم می‌ایستند، آن هم با حجاب کامل. چند شب قبل ماشین خود من در قم خراب شد و دیدم که فاحشه با چادر و مقعنه و حجاب کامل به ماشین چسبیده بود.»
وی با طرح این پرسش که چه کسانی عامل بروز این وضعیت هستند، گفت: «این را کسانی کردند که می‌توانستند مهریه صیغه را بدهند. وضعیت به نحوی است که آقای شیخ رافت سبحانی مرجع تقلید در قم فریاد می‌زند که در خیابان‌ها چه خبر است؟ با این کارها بازار فحشا درست می‌کنند. وقتی در زمان ناصرالدین شاه چندهمسری افراطی ایجاد شد هم دیده شد که زنان همسران با خارج از دربار رابطه داشتند. این هم همان قصه است. ما با این کارها زمینه اشاعه فحشا و افزایش روابط جنسی خارج از خانواده را ایجاد می‌کنیم. همان‌طور که گفتم فاحشه‌های قم حاصل صیغه‌های خیلی از آقایان است».
