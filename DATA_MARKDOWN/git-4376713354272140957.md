
# «I cinghiali ci rovinano»: in piazza Montecitorio migliaia di agricoltori

Published at: **2019-11-06T22:00:00+00:00**

Author: **Ester Palma**

Original: [Corriere della Sera](https://roma.corriere.it/notizie/cronaca/19_novembre_07/i-cinghiali-ci-rovinano-piazza-montecitorio-migliaia-agricoltori-ee8087aa-0135-11ea-bfaf-9602a8f3f6c1.shtml)

Sono arrivati da tutta Italia, in migliaia, con palloncini, bandiere, striscioni e molta rabbia: contro l’invasione dei cinghiali e degli altri animali selvatici, agricoltori, allevatori e pastori hanno dato vita in piazza Montecitorio davanti al Parlamento, per la più grande manifestazione mai realizzata prima nella Capitale contro il proliferare incontrollato di animali che, come spiega Coldiretti, «distruggono i raccolti agricoli, sterminano greggi, assediano stalle, causano incidenti stradali nelle campagne ma anche all’interno dei centri urbani dove razzolano tra i rifiuti con pericoli concreti anche per la salute dei cittadini». Alla manifestazione è intervenuto anche il leader della Lega Matteo Salvini, che ha detto: «Occorre un piano di abbattimento dei cinghiali che ormai ci entrano dentro casa: il resto sono solo chiacchiere da salotto».
Al fianco degli agricoltori guidati dal presidente della Coldiretti Ettore Prandini si sono infatti schierati esponenti delle istituzioni, sindaci con i gonfaloni e ai rappresentanti dei sindacati Flai Cgil, Fai Cisl e Uila Uil, dell’ambientalismo e delle associazioni dei consumatori come Symbola, Terranostra, Federparchi, Federconsumatori, Codacons, Adusbef, Centro Consumatori Italia, Apab e Legambiente che ha condiviso le preoccupazioni alla base dell’iniziativa. Tra gli altri hanno annunciato la partecipazione, dal ministro delle Politiche Agricole Teresa Bellanova al leader della Lega Matteo Salvini, dal presidente della commissione Agricoltura della Camera Filippo Gallinella dei M5S a Luca Ciriani presidente del gruppo di FdI al Senato, da Maurizio Gasparri di FI al presidente della Regione Emilia Romagna Stefano Bonaccini del Pd e all’Assessore all’agricoltura della Lombardia Luca Rolfi.
«E’ un’emergenza nazionale - spiega Coldiretti - che sta provocando l’abbandono delle aree interne, problemi sociali, economici e ambientali con inevitabili riflessi sul paesaggio e sulle produzioni con le incursioni dei cinghiali che sono arrivati anche all’interno delle città minacciando la sicurezza delle persone. In piazza Montecitorio è stato portato un pentolone gigante di polenta e di spezzatino di cinghiale. Nella piazza piena di gente, si vedono cartelli con le foto degli incidenti provocati sulle strade e dei danni nelle campagne ma anche con scritte «La sicurezza delle nostre famiglie è più importante di un cinghiale», «Basta danni e paura, fate qualcosa. Adesso», «Il cinghiale campa, il campo crepa», «Invasi dai cinghiali, ma noi non molliamo», «Difendiamo il nostro territorio», «L’unico cinghiale buono è con la polenta» e #bastacinghiali».
Secondo i dati di Coldiretti, in Italia vivono oltre due milioni di cinghiali, il doppio di 1o anni fa. E causano 10 mila incidenti l’anno, soprattutto nelle campagne, ma anche nelle città. « con 13 morti nei primi nove mesi del 2019 contro gli undici registrati in tutto l’anno precedente». «Il numero di incidenti gravi con morti o feriti per colpa di animali è aumentato dell’ 81% sulle strade provinciali nel periodo 2010-2018», secondo l’analisi Coldiretti su dati del rapporto Aci Istat. L’associazione parla di «una vera e propria emergenza nazionale che mette a rischio la sicurezza e la salute degli automobilisti e che- secondo l’indagine Coldiretti/Ixe’- porta tre italiani su quattro (72,7%) a considerare un pericolo per la circolazione sui quasi 850.000 chilometri di strade e autostrade italiane la presenza di animali selvatici e di cinghiali, che possono arrivare a un quintale e mezzo di peso e 150 centimetri di lunghezza». Una paura «che dilaga dalla montagna alla pianura, dalle zone vicino ai fiumi fino a quelle sul mare, ma nei piccoli centri di provincia con meno di cinquemila abitanti sale addirittura all’83% dei residenti».
