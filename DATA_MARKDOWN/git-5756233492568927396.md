
# رئیس قوه قضاییه: در رابطه با آسیب‌های اجتماعی نه خوش‌بین باید بود و نه بدبین

Published at: **2019-11-02T18:04:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619488/%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AF%D8%B1-%D8%B1%D8%A7%D8%A8%D8%B7%D9%87-%D8%A8%D8%A7-%D8%A2%D8%B3%DB%8C%D8%A8%E2%80%8C%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D9%86%D9%87-%D8%AE%D9%88%D8%B4%E2%80%8C%D8%A8%DB%8C%D9%86-%D8%A8%D8%A7%DB%8C%D8%AF-%D8%A8%D9%88%D8%AF-%D9%88-%D9%86%D9%87-%D8%A8%D8%AF%D8%A8%DB%8C%D9%86)


        رئیس قوه قضاییه گفت: آسیب‌های اجتماعی واقعیتی انکار ناپذیر است و دور از سیاه نمایی باید واقعیت را دید.
      

        آفتاب‌‌نیوز :
      
آیت الله سید ابراهیم رئیسی در نشست هم اندیشی با نخبگان و فعالان در حوزه آسیب‌های اجتماعی، گفت: آسیب‌های اجتماعی واقعیتی انکار ناپذیر است و دور از سیاه نمایی باید واقعیات را دید. در این زمینه نه خوش بین باید بود و نه بدبین بلکه باید واقعیات را دید و آسیب شناسانه برخورد کرد.
وی افزود: ما ارتباط با دانشگاه را نیاز داریم چه در حوزه نظارت و چه در حوزه قضاوت زیرا هر چه کار با اتقان بیشتری انجام شود اثرگذارتر است.
رئیسی ادامه داد: برخورد با آسیب باید به عنوان آسیب باشد نه به عنوان یک بحران. حتی کسی که آسیب برای او تبدیل به جرم می شود و در دادگاه محاکمه و به عنوان مجرم در زندان نگهداری می شود، از این به بعد باید به عنوان آسیب دیده اجتماعی با او برخورد شود زیرا نگاه ما نگاه اصلاحی است.
رئیس قوه قضاییه ادامه داد : زندان محل بازسازی کردن افراد است و زندان‌ها باید این گونه باشند. درست است که زندانی مرتکب جرم شده اما چون آسیب دیده اجتماعی است نگاه ما باید این گونه باشد که او به جامعه برگردد.
وی باطرح این سوال که باید بررسی کرد علل وقوع آسیب‌ها چیست؟ گفت: آسیب‌های اجتماعی باید مورد بررسی قرار گیرد تا با آن مبارزه شود. علل تشدید آن ممکن است عدم مدیریت در فضای مجازی و مسئولیت ناپذیری و قانون گریزی و غیره باشد که هر کدام راهکار خود را دارد و توسط جامعه شناسان و روانشناسان باید بررسی شود و این امر بسیار مفید است.
وی ادامه داد: پایان نامه‌های ارشد و دکتری نباید فقط کتابخانه‌ای باشد بلکه باید به حوزه عمل و اجرا بیاید. شاید قانون متناسب داشته باشیم و ساز و کارهایی پیش بینی شده باشد ولی اگر دستگاه‌های اقتصادی درست کردن عمل نکنند تبدیل به میلیون‌ها چک بلامحل می‌شود.
