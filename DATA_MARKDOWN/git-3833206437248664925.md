
# Бунт срещу шеф Манчев заради любим сериал

Published at: **2019-11-03T12:42:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Bunt-sreshtu-shef-Manchev-zaradi-lyubim-serial-910755)

Истински бунт, придружен от масова смяна на тв канала, настъпи сред феновете на новия бг сериал "Пътят на честта". Зрителите роптаят срещу властелина на черпака – шеф Иван Манчев. Те недоволстват, че любимият им сериал вече се излъчва три пъти седмично, вместо четири, за да се осигури ефирно време на ресторантското шоу "Кошмари в кухнята".
"Тежки клетви отнесе Манчев", коментира фенка на "Пътят на честта" ден след като вместо сериала Нова тв излъчи повторение на епизод от "Кошмари в кухнята". Драмата с Ивайло Захариев и Силвия Петкова тръгна в началото на септември и въпреки многото критики към качеството ѝ, успя да събере за отрицателно време огромен брой заклети почитатели. Във Фейсбук вече има цели три фен групи, а официалната страница на продукцията се радва на над 26 000 последователи, набрани само за месец и половина. Те обаче, както и много зрители извън социалните мрежи, бяха ужилени с новината, че сагата с продуцент Маги Халваджиян вече ще върви от понеделник до сряда, вместо от понеделник до четвъртък, както досега. 
Допълнително разочарования донесе фактът, че вместо на мястото на епизода в четвъртък да се излъчват нови предавания на "Кошмари в кухнята" с шеф Манчев, вървят повторения. "Много зле... С повторения рейтинг се не съживява", коментира фенка на кулинарното предаване директно на страницата на Манчев. Друга пък пита: 
"Защо спирате хубавия филм, за да давате стари предавания? Направо се излагате!". "Ужас! Неврастеникът Манчев явно има някакви договорни отношения, защото излъчват стар епизод, в който той вика като изоглавен овен. Защо, защо, защо?", ядосва се членка на една от фен групите на "Пътят на честта". Много от зрителите твърдят, че са сменили канала, когато са видели, че излъчването на любимия им сериал е отменено за сметка на повторения на Манчев. 
Засега не е ясно как това се отразява на рейтинга на Нова тв. Най-вероятно обаче ефектът няма да е положителен.
От телевизията не дават обяснение какво е наложило промените в програмата. Носят се слухове, че те били поискани от екипа на сериала. При досегашните темпове на излъчване се налагало да се работи прекалено бързо и голяма част от сцените се претупвали. Именно на това се дължали и повечето критики към качеството на продукцията. Хората на Халваджиян поискали малко повече време, за да изпипват работата си по-добре. 
Новият сериал е на път да стигне популярността на досегашния хит номер едно в Нова – "Откраднат живот". Лекарската драма през годините бе критикувана по всякакви параграфи, но вече осми пореден сезон се радва на нестихващ зрителски интерес. По същата линия се движи и "Пътят на честта". Доказателство за това е продуктовото позициониране, което вече намира място в проекта, като съответно налива средства в банковата му сметка, пише Уикенд.
