
# ซิวบุหรี่ไฟฟ้า-น้ำยาผิดกม. คลังสินค้าสนามบินดอนเมือง

Published at: **2019-11-07T00:20:00+00:00**

Author: ****

Original: [เดลินิวส์](https://www.dailynews.co.th/regional/740378)


        ตำรวจดอนเมืองบุกจับ หนุ่มวัย 24 ปี พร้อมบุหรี่ไฟฟ้า-น้ำยาผิดกฎหมายจำนวนมาก พบกำลังลำเลียงของอยู่หน้าคลังสินค้าท่าอากาศยานดอนเมือง สารภาพรับจ้างขนเที่ยวละ 400 บาท จ่อขยายผลไปหานายทุน
      
เมื่อวันที่ 7 พ.ย. พ.ต.อ.รังสรรค์ สอนสิงห์ ผกก.สน.ดอนเมือง พร้อมด้วย พ.ต.ท.สุทธิพร สุกก่ำ รองผกก.สส. นำกำลังฝ่ายสืบสวน บุกเข้าจับกุม นายเอกพิสิษฐ์ ชัยเทศ หรือ วาว อายุ 24 ปี ชาว จ.นครพนม พร้อมด้วยของกลาง บุหรี่ไฟฟ้ายี่ห้อต่าง ๆ 563 ตัว อุปกรณ์เสริมบุหรี่ไฟฟ้า 2,150 ชิ้น น้ำยาบุหรี่ไฟฟ้าคละยี่ห้อ 4,323 ขวด รถกระบะโตโยต้ารุ่นไฮลักษ์รีโว้ สีขาว ทะเบียนผธ 2928 สงขลา ใบรับส่งสินค้าและพัสดุภัณฑ์ภายในประเทศจำนวน 1 แผ่น โดยจับกุมผู้ต้องหาพร้อมของกลางได้บริเวณด้านหน้าอาคารคลังสินค้า การท่าอากาศยานดอนเมือง ถนนวิภาวดีรังสิตแขวงสนามบินเขตดอนเมืองกทม. เมื่อเวลา 21.45 น. วันที่ 6 พ.ย. ที่ผ่านมาทั้งนี้สืบเนื่องจาก ตำรวจชุดจับกุมได้รับแจ้งจากสายลับว่า จะมีการลักลอบขนสินค้าจำพวกบุหรี่ไฟฟ้าที่ยังมิได้เสียค่าภาษีบริเวณอาคารคลังสินค้าการท่าอากาศยานดอนเมือง โดยจะใช้รถกระบะหมายนำสินค้าออกนอกคลัง กระทั่งพบรถยนต์ของกลางลักษณะเป็นกระบะตู้ทึบตรงตามที่ได้รับรายงานจากสายลับจอดติดเครื่องอยู่ เจ้าหน้าที่จึงตรวจค้น พบนายเอกพิสิษฐ์เป็นขับรถดังกล่าว ผลการตรวจค้นพบสินค้าจำพวกบุหรี่ไฟฟ้าและอุปกรณ์บุหรี่ไฟฟ้า(ของกลาง) ซุกซ่อนอยู่ในลังกระดาษวางอยู่ในกระบะจำนวนมาก 
จากการตรวจสอบเอกสารพบว่า สิ่งของที่อยู่ในลังกระดาษ ไม่ตรงกันกับใบรับส่งสินค้า ที่นายเอกพิสิษฐ์นำมาแสดงกับเจ้าหน้าที่ตำรวจ ว่าเป็นพืชการเกษตร โดยนายเอกพิสิษฐ์ ให้การรับสารภาพว่า เป็นเพียงคนขับรถมารับสินค้าจากคลังสินค้าให้ผู้รับย่านบางบอน โดยรับจ้างมาแล้ว 4 ครั้ง ได้ค่าจ้างในการขับรถมารับสินค้าเที่ยวละ 400 บาท ตนไม่ทราบมาก่อนว่าสินค้าที่มารับเป็นบุหรี่ไฟฟ้า เบื้องต้นเจ้าหน้าที่แจ้งข้อหาช่วยซ่อนเร้น ช่วยจําหน่าย ช่วยพาเอาไปเสีย ซื้อ รับจํานํา หรือรับไว้โดยประการใดซึ่งของอันตนรู้ว่าเป็นของที่ยังมิได้เสียค่าภาษีหรือของต้องจํากัด หรือของต้องห้าม หรือที่เข้ามาในราชอาณาจักรโดยยังมิได้ผ่านศุลกากรโดยถูกต้องก็ดีหรือเป็นของที่นําเข้ามาในราชอาณาจักรโดยหลีกเลี่ยงอากร ข้อจํากัดหรือข้อห้ามอันเกี่ยวแก่ของนั้นก็ดีก่อนควบคุมตัวส่งพนักงานสอบสวนสน.ดอนเมืองเพื่อทำการขยายผลไปยังผู้ที่มีชื่อเป็นผู้รับสินค้าและผู้ส่งสินค้ามาดำเนินคดีตามกฏหมายต่อไป.
