
# Vinokoerov en Kolobnev gaan vrijuit voor ‘verkochte’ Luik-Bastenaken-Luik

Published at: **2019-11-05T10:51:00+00:00**

Author: ****

Original: [De Standaard](https://www.standaard.be/cnt/dmf20191105_04701355)


        Onder luid boegeroep won de Kazachse dopingzondaar Alexandre Vinokoerov in 2010 voor de tweede maal Luik-Bastenaken-Luik. De Luikse rechtbank acht het niet bewezen dat hij voor die overwinning zijn Russische medevluchter Alexandre Kolobnev omkocht. Ondanks twee officiële bankoverschrijvingen van 100.000 euro en 50.000 euro.
      
‘Sta me toe te zwijgen tot hij over de finish is.’ Presentator Karl Vannieuwkerke steekt zijn ontgoocheling niet onder stoelen of banken als Vinokoerov in het Luikse Ans de laatste bocht naar de finish neemt. We schrijven 25 april 2010 en ‘Vino’, terug uit dopingschorsing, staat op het punt om zijn tweede Ardeense wielerklassieker op zijn naam te schrijven. Hij lijkt ongenaakbaar en heeft amper twee dagen voordien nog de Ronde van Trentino gewonnen. Wanneer de Kazak zijn handen in de lucht steekt, is dat onder luid boegeroep. Enkele meters later eindigt de Rus Kolobnev als tweede.
Het publiek is boos op zijn dopingverleden, maar heeft ook in de smiezen dat de twee wel heel opzichtig aan het praten waren onder de boog van de laatste kilometer. Hebben de twee het op een financieel akkoord gegooid opdat ‘Vino’ de koers kon winnen? Zoals zo vaak in de koers wordt er veel vermoed en gesuggereerd, maar bewijzen blijven uit. En de twee koersvrienden? Die gebaren van krommenaas. De beste heeft, zoals altijd, gewonnen. Toch?
‘Hier is mijn rekeningnummer’
Amper twee dagen later, blijkt uit gelekte mails in een Zwitserse krant, lijkt er toch een deal gesloten. ‘Hier is alvast mijn rekeningnummer’, schrijft Kolobnev 48 uur na de koers in een mail. Vinokoerov antwoordt: ‘Maak je geen zorgen over de overeenkomst, wacht gewoon nog even zodat ik het kan doen.’ De betaling gebeurde niet in een enveloppe onder tafel, wel per officiële overschrijving. Eerst 100.000 euro op 12 juli 2010, dan nog eens 50.000 euro op 28 december. Een transactie van bank ‘Crédit Foncier de Monaco’ naar ‘BSI Locarno.’
Weinig discussie: private corruptie en koers omgekocht, oordeelt het Luikse gerecht dat de twee (ex-)renners voor de rechter daagde. Vinokoerov verklaart aan de speurders dat het ging om een lening. Zo zou Kolobnev hem tijdens zijn dopingschorsing in 2007 een bedrag van 50.000 euro hebben geleend om die periode door te komen. ‘Het zit namelijk in onze Slavische ziel om geld aan elkaar te lenen’, zei Vinokoerov. De tweede schijf van 100.000 euro diende ‘om te investeren in immobiliën.’
Zelf ‘geflikt’
En Vinokoerov komt met nog een opmerkelijke uitleg. Volgens hem is hij zelf geflikt, en wel door Aïdar Makhmetov, de voormalige commercieel manager van het Astana-wielerteam.
‘De uitgelekte documenten zijn vervalst en men heeft met speciale software ingebroken in de mailbox van Vinokoerov’, stelt zijn advocaat Jean-Louis Lodomez. ‘Hij heeft daarom in Nice een klacht ingediend tegen Makhmetov voor computerfraude.’ Die laatste zou mails vervalst hebben om de machtsstrijd binnen Astana te proberen winnen.
De Luikse procureur hecht geen geloof aan die uitleg en vorderde tijdens de laatste zitting zes maanden cel en een boete van 150.000 euro tegen Vinokoerov én Kolobnev. De Luikse rechter volgt die strafeis echter niet. De twee ex-renners werden vanochtend vrijgesproken bij gebrek aan bewijs. De rechter acht geloof aan het verhaal van de twee en gaat mee in de these dat er documenten werden vervalst.
‘Mails gehackt, overschrijvingen waren lening en investering’
Guillaume Reynders, die de twee ex-renners bijstaat, reageert tevreden op het vonnis. ‘De rechtbank heeft de argumenten van het openbaar ministerie vakkundig van tafel geveegd in een arrest van 25 pagina’s. De rechtbank stelt dat er na analyse van de tv-beelden de laatste 17 kilometer van de koers geen abnormale dingen zijn gebeurd. Er is gepraat tussen Kolobnev en Vinokoerov, dat wel, maar ook in de achtervolgende groep was dat het geval.’
Ook over de bewuste e-mails en overschrijvingen volgde de rechtbank het openbaar ministerie niet. ‘Er is duidelijk sprake van hacking’, zegt Reynders. ‘Vinokoerov heeft destijds al in onverdachte tijden in Nice klacht met burgerlijke partijstelling ingediend wegens piraterij. Er is duidelijk geknoeid met zijn e-mailadres.’
En die overschrijvingen dan? ‘Uiteraard hebben die stortingen plaatsgevonden. Maar eveneens in onverdachte tijden, dus lang voor het gerechtelijk onderzoek, blijkt uit documenten dat Vinokoerov voor 25 procent aandeelhouder is in de bouwprojecten die Kolobnev op poten heeft gezet. De naam Vinokoerov deed in Rusland wat makkelijker deuren openen. Vandaar dat hij zijn naam verbond aan het vennootschap van Kolobnev. En die 50.000 euro, veel later gestort? Dat was het terugstorten van een lening. Niet meer, niet minder.’
