
# വ്യാജ ഐപിഎസുകാരൻ പിടിയിൽ; തട്ടിയത് ലക്ഷങ്ങൾ; കൂട്ടുനിന്നത് അമ്മ

Published at: **2019-11-07T19:53:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/07/ips-fraud-arrested.html)

പാലക്കാട്∙ ഐപിഎസുകാരനാണെന്നു പറഞ്ഞ് ബാങ്കിൽ നിന്നും വ്യാജരേഖ സമർപ്പിച്ച് പണം തട്ടിയെടുത്ത് സംസ്ഥാനത്ത് പല കേസുകളിൽ പ്രതിയായ വിപിൻ കാർത്തികിനെ പൊലീസ് പിടികൂടി. തത്തമംഗലം ബസ് സ്റ്റാൻഡിനു സമീപത്തു നിന്ന് എസ്ഐ സുധീഷ്കുമാറിന്റെ നേതൃത്വത്തിലുള്ള സംഘം ഇയാളെ പിടികൂടി ഗുരുവായൂർ പൊലീസിനു കൈമാറി. വിപിന്റെ അമ്മ ശ്യാമളയെ പൊലീസ് കഴിഞ്ഞ ദിവസം അറസ്റ്റ് ചെയ്തിരുന്നു.
വിപിൻ കാർത്തികിന്റെ പേരിൽ കേരളത്തിലെ വിവിധ പൊലീസ് സ്റ്റേഷനുകളിൽ റജിസ്റ്റർ ചെയ്തിരിക്കുന്നത് പതിനഞ്ചോളം കേസാണ്. ഗുരുവായൂരിൽ ഐപിഎസുകാരൻ ചമഞ്ഞ് ബാങ്കിനെ കബളിപ്പിച്ച് വിപിൻ കാർത്തിക് വായ്പ എടുത്തിരുന്നു.  തിരുവനന്തപുരം മുതൽ കാസർകോട് വരെ വിപിനും അമ്മയും തട്ടിപ്പ് നടത്തിയിട്ടുണ്ട്. ഓരോ സ്ഥലത്ത് ചെല്ലുമ്പോഴും സാഹചര്യത്തിനനുസരിച്ച് വിപിൻ തൊഴിൽ മാറ്റും. ചില സ്ഥലങ്ങളിൽ ഐടി ഉദ്യോഗസ്ഥനായിട്ടാണ് തട്ടിപ്പ് നടത്തിയിരുന്നത്. വിപിന്റെ വാക്ചാതുരിയിലാണ് പലരും വീണത്. വായ്പ എടുത്ത ബാങ്കിനും പറ്റിയ അബദ്ധം ഇതുതന്നെയാണ്. 
ഐപിഎസുകാരനാണെന്നു പറഞ്ഞപ്പോൾ ബാങ്ക് അധികൃതർ വിശ്വസിച്ചു. സാലറി സർട്ടിഫിക്കറ്റ് വ്യാജമായി ഉണ്ടാക്കിയെടുത്തു. പലയിടത്തു നിന്ന് മുമ്പും തട്ടിപ്പു നടത്തിയിരുന്നതിനാൽ ബാങ്കിൽ പണമുണ്ടായിരുന്നു. ബാങ്ക് സ്റ്റേറ്റ്മെന്റിന് അതും നൽകി. ബാങ്കുകാർ കൂടുതൽ പരിശോധനയ്ക്ക് നിന്നില്ല.
ഫെബ്രുവരി 16നു അടൂരിലുള്ള യുവതിയുമായി വിവാഹം റജിസ്റ്റർ ചെയ്യാനായി ഗുരുവായൂർ കോട്ടപ്പടി സബ് റജിസ്ട്രാർ ഓഫിസില്‍ വരന്റെയും വധുവിന്റെയും ഫോട്ടോ പതിച്ചു വിവാഹ അറിയിപ്പ് പ്രസിദ്ധീകരിക്കുകയും ചെയ്തു. ഇതിൽ കാണിച്ച ജോലി ‘എഎസ്പി’ എന്നാണ്. പെൺകുട്ടിയുടെ വീട്ടുകാരോടും ഐപിഎസ് കള്ളം തന്നെയാണ് പറഞ്ഞത്. പൊലീസുകാരിൽ പലരെയും വിവാഹത്തിനും ക്ഷണിച്ചിരുന്നു. തൃശൂരുള്ള ഒരു ജിമ്മിലും ഇയാൾ അംഗമായിരുന്നു. അവിടെയും പറഞ്ഞത് ഇതേ കള്ളമാണ്. 
വിപിനും അമ്മ തലശേരി തിരുവങ്ങാട് മണൽവട്ടം കുനിയിൽ ശ്യാമള വേണുഗോപാലും (58) ചേർന്ന് ഗുരുവായൂരിലെ ബാങ്കുകളിൽ നിന്ന് വായ്പയെടുത്ത് 12 കാറുകൾ വാങ്ങി മറിച്ചു വിറ്റതായി കണ്ടെത്തിയിട്ടുണ്ട്. ബാങ്ക് ഉദ്യോഗസ്ഥയിൽ നിന്ന് 97 പവനും 25 ലക്ഷവും കൈപ്പറ്റി. വീടു വളഞ്ഞ പൊലീസ് ഞായറാഴ്ച  അമ്മയെ അറസ്റ്റ് ചെയ്തെങ്കിലും വിപിന്‍ ഓടി രക്ഷപ്പെട്ടു. 
English Summary: Vipin Karthik, the Fake IPS officer who swindled money from banks, arrested in Palakkad
