
# Cap a la tercera gran revolució de la Fórmula 1

Published at: **2019-11-02T21:15:13+00:00**

Author: ****

Original: [Ara.cat](https://www.ara.cat/esports/Cap-tercera-gran-revolucio-Formula_0_2337366314.html)

Dijous passat la Fórmula 1 i Liberty Media van presentar el nou reglament tècnic que es preveu que entri en vigor l’any 2021. Serà la tercera gran revolució en pocs anys per a aquest esport i està encaminada a millorar l’espectacle, a aconseguir curses més emocionants en les quals els cotxes es puguin seguir a rebuf sense la pèrdua de rendiment que pateixen actualment. L’objectiu, doncs, és que de cara al 2021 la graella estigui més ajustada, que hi hagi igualtat, que hi hagi més cos a cos a la pista i que no guanyin sempre els mateixos. El nou reglament també inclou el nou Pacte de la Concòrdia, amb mesures que han aixecat polseguera, com ara el sostre pressupostari i la redistribució dels ingressos.
I és que a cap equip li agrada que li diguin quants diners pot gastar cada temporada. Però això és just el que han fet els responsables de la F1 per fer que l’esport sobrevisqui. 175 milions de dòlars a l’any (uns 157 milions d’euros) seran els que es podrà gastar cada equip de F1 per a un any amb 21 curses (la xifra augmentarà 1 milió de dòlars per cada cursa extra, ja que s’incrementa el nombre total de curses fins a les 25). D’aquesta xifra, però, en queden exclosos els sous dels pilots, els dels tres integrants de l’equip amb els salaris més elevats i les activitats de màrqueting, així que els equips tenen una mica més de marge. Així doncs, números en mà, ara per ara això tan sols afectaria tres equips -Ferrari, Mercedes i Red Bull-, que hauran de començar a pensar com estrènyer-se el cinturó per complir amb la normativa d’aquí dos anys.
L’any 2014 la primera de les revolucions recents de la F1 va centrar-se en la introducció del motor híbrid. Els canvis del 2017 (la segona revolució) van anar encaminats a un increment de l’aerodinàmica, uns canvis que d’aquí dos anys desapareixeran, ja que es farà marxa enrere i es tornarà als cotxes del 2016. Ara, doncs, segons les estimacions de la FIA, per al 2021 els cotxes perdran velocitat (s’espera que siguin entre tres segons i cinc segons més lents per volta), però les curses guanyaran en espectacle. Que els deu equips de l’actual graella hi hagin votat a favor (amb asteriscos, ja que molts han demanat seguir-ne parlant per introduir canvis) és molt. Veurem què passa quan s’anunciï quines seran les sancions per no complir amb el sostre pressupostari (s’ha dit que seran sancions esportives, però que, depenent de la gravetat, podrien arribar a suposar la desqualificació del Mundial). El cert és que, tal com està actualment la F1, amb tan sols dues o tres escuderies lluitant pels triomfs i amb els altres equips intentant ser “el millor de la resta”, l’esport rei de l’automobilisme és insostenible. Així doncs, sembla que tothom ho té clar: toca renovar-se o morir.
