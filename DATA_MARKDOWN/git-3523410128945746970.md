
# 
        خاطره بازی با سریال‌های ماندگار تلویزیون
      

Published at: **2019-11-02T10:45:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637412/%D8%AE%D8%A7%D8%B7%D8%B1%D9%87-%D8%A8%D8%A7%D8%B2%DB%8C-%D8%A8%D8%A7-%D8%B3%D8%B1%DB%8C%D8%A7%D9%84%E2%80%8C%D9%87%D8%A7%DB%8C-%D9%85%D8%A7%D9%86%D8%AF%DA%AF%D8%A7%D8%B1-%D8%AA%D9%84%D9%88%DB%8C%D8%B2%DB%8C%D9%88%D9%86)

به گزارش بولتن نیوز،  وقت آن رسید که فارغ از درگیری‌های همیشگی و امور روزمره که ما را از پرداختن به تفریحات و سرگرمی‌های گذشته تاحد زیادی دور کرده است، برای ساعتی هم که شده از ایام نه چندان دور یاد کنیم و دفتر خاطرات را ورق بزنیم.
از روز‌هایی بنویسیم که در کنار بازی‌های گروهی جذاب مانند هفت سنگ، لی لی، دنبال بازی، بالابلندی و... چششمان به تلویزیون بود تا کارتون و یا فیلم مورد علاقه مان پخش شود.
یاد روز‌هایی بخیر که زمان پخش یک سریال، خیابان‌ها خلوت می‌شد، اعضای خانواده دور هم جمع می‌شدند و از فردای آن روز دیالوگ و رفتار بازیگران ورد زبانمان می‌شد. روزی قهرمانان ما شخصیت‌های ساختگی نویسندگان بودند که نسبت به آن‌ها عرق هم داشتیم و هنوز هم به نیکی از آن‌ها یاد می‌کنیم.
مروری داشته باشیم بر سریال و برنامه‌های ماندگار تلویزیون که برای پخش آن‌ها لحظه شماری می‌کردیم.
پلیس جوان ساخته سیروس مقدم سریال پرطرفداری بود که از شبکه سه سیما پخش می‌شد. داستان این سریال بر این اساس بود که یونس، پلیس جوانی است که پدرش قاضی دادگستری بوده و به طرز مشکوکی به قتل می‌رسد. او به انگیزه کشف راز قتل پدر و نیز به توصیه مادرش، بعد از به هم خوردن مراسم عقد با دختر عمویش نیلوفر، با دلی شکسته وارد دانشکده پلیس می‌شود و بعد‌ها به عنوان ستوان آگاهی مشغول به کار می‌شود. او در خلال جستجو‌هایی که برای کشف راز قتل پدرش انجام می‌دهد متوجه مواردی می‌شود...
پس از باران که در سال ۱۳۷۹ از شبکه سه پخش شد، در فضای گیلان مقابل دوربین رفت و نگاهی به تاریخ ایران در دوران رضا شاه داشت. در کنار بازی درخشان محمود پاک نیت در نقش ارباب سالاری، کتایون ریاحی در نقش همسر اول ارباب، رحیم نوروزی در نقش فرخ و مهوش صبرکن در نقش مادر زن ارباب، مرجان محتشم با بازی در نقش شهربانو یا همان خانم کوچیک به شهرت بسیار رسید. به طوری که پس از بازی‌های متعدد، همچنان شخصیت شهربانو درذهن مردم پررنگ است.
سریال امام علی (ع) یکی از مجموعه‌های ماندگار تلویزیون بود که توسط داود میرباقری نگارش و تولید شده است. این سریال وقایعی که برای حضرت علی (ع) از زمان خلافت عثمان تا جنگ جمل، صفین و نهروان و در نهایت شهادت مظلومانه شان در محراب مسجد کوفه رخ می‌دهد را به تصویر کشید.
برجسته‌ترین شخصیت این سریال مالک اشتر بود که داریوش ارجمند ایفای این نقش را برعهده داشت و بسیار هم مورد استقبال قرار گرفت. بهزاد فراهانی، پرویز پرستویی، مهدی فتحی، محمدرضا شریفی نیا و اصغر همت هم ازچهره‌های مطرحی بودند که در این سریال ماه رمضانی بازی کردند.
خط قرمز سریال تلویزیونی ساخته قاسم جعفری در ژانر دارم و اجتماعی بود. این فیلم به چند دانش آموز دبیرستانی حدوداً بیست ساله می‌پرداخت که هر یک برای فرار از مشکلات زندگیشان، از خانه فرار کرده، دور هم جمع می‌شوند و با هدف سفر به سوی آرمان‌ها و خواسته‌های خود پا به راهی با مقصد نامعلوم می‌گذارند، سفری با حوادث ناگوار …
این فیلم در زمان پخش بینندگان زیادی داشت و به شدت مورد استقبال جوانان واقع شد. بازی در خط قرمز، شهرام حقیقت دوست، پویا امینی، اشکان خطیبی، سروش گودرزی و شهرام عبدلی را بین مردم به شهرت رساند.
مسافری از هند از دیگر ساخته‌های موفق قاسم جعفری به تهیه کنندگی صدیقه صحت بود که در ۲۵ قسمت از شبکه سه سیما پخش شد. این سریال فرصتی را پیش آورد تا بازیگران جوان مانند سروش و حمید گودرزی، الهام حمیدی، بهنوش طباطبایی، فرزاد حسنی در کنار مجیدمشیری، نسرین مقانلو، شیرین بینا، ایرج نوذری و عنایت شفیعی دیده شوند.
یکی از ماندگارترین شخصیت‌های سریال قاسم جعفری سیتا بود که شیلا خداداد به خوبی از پس این نقش برآمد. تاثیر این سریال در بخش پوشش مخاطبان هم مشهود بود و اکثر دختران جوان به دنبال شال‌های هندی سیتا بودند.
سریال گل پامچال در سال ۷۰ تولید و از شبکه یک سیما پخش شد. داستان این سریال درباره زندگی دختری است به نام لیلا که پس از بمباران شدید محل زندگی‌اش در جنوب کشور و کشته شدن تمامی اهالی آن به پیرمردی پناه می‌برد و از او برای یافتن خواهرش که در شمال کشور زندگی می‌کنند کمک می‌گیرد…
فاطمه معتمدآریا، مرحوم داود رشیدی، کیومرث ملک مطیعی، پروین سلیمانی و... بازیگران این مجموعه تلویزیونی بودند. موسیقی ماندگار این سریال را محمدضا علیقلی ساخته است.
سریال مختارنامه یک مجموعه تلویزیونی پیرامون زندگی و قیام مختار ثقفی به کارگردانی داود میرباقری است. این سریال به داستان مختار ثقفی مکنی به ابواسحاق، که پس از حادثه عاشورا به خونخواهی برمی‌خیزد، می‌پردازد. این سریال در ۴۰ قسمت ۶۰ دقیقه‌ای از شبکه یک سیما پخش شد.
فریبرز عرب نیا با بازی در نقش مختار به جایگاه ویژه‌ای در قلب و ذهن مردم دست یافت. اکنون پس از گذشت ۸ سال، هرساله این سریال در ماه محرم از شبکه‌های مختلف داخلی و خارجی بازپخش می‌شود.
فرهاداصلانی، مهدی فخیم زاده، فریبا کوثری، نسرین مقانلو، امین زندگانی، داریوش معظمی، ماه چهره خلیلی، عنایت شفیعی، ابراهیم آبادی، رضا کیانیان، بهنوش طباطبایی، جعفر دهقان و.. بازیگران اصلی این مجموعه ماندگار بودند.
و اما نوبتی هم که باشد نوبت پرداختن به سریال‌های طنزی است که موضوع جذاب آن‌ها و قهقهه‌های خودمان هیچ گاه از یاد نخواهد رفت.
پاورچین نام سریالی تلویزیونی است که در سال‌های ۱۳۸۱ و ۱۳۸۲ در گروه فیلم و سریال شبکه پنج تولید و پخش شد. کارگردانی این سریال را مهران مدیری بر عهده داشت وپیمان قاسم خانی نیز سرپرست نویسندگان بود.
محمدرضا هدایتی، ابراهیم آبادی، هایده حائری، سیامک انصاری، شقایق دهقان، سحر زکریا، سحر ولدبیگی و سید جواد رضویان بازیگران اصلی این مجموعه بودند.
داود برره یکی از شخصیت‌های محبوب این سریال بود که لهجه خاص جواد رضویان بر زیبایی‌های نقش می‌افزود و در یاد‌ها مانده است.
سریال خانه به دوش ساخته رضا عطاران در ماه رمضان پخش می‌شد. این سریال درباره ماجرا‌هایی بود که آقا ماشالله برای به دست آوردن پول و رهایی از فقر با آن‌ها مواجه می‌شود.
حمید لولایی، مریم امیرجلالی، غلامحسین لطفی، فلور نظری، بهنوش بختیاری، آناهیتا همتی، گیتی معینی و علی صادقی بازیگران این سریال به یادماندنی بودند.
زیر آسمان شهر سریالی کمدی است که در سال ۱۳۸۰ خورشیدی از شبکه سه پخش می‌شد. نویسنده این مجموعه که در سه فصل تولید شد رضا عطاران بود.
کیومرث ملک مطیعی، ملکه رنجبر، مهران غفوریان، برزو ارجمند، یوسف تیموری، شهرزاد جواهری، پرستو صالحی، مجید صالحی و... نقش آفرینان این سریال بودند.
ماندگارترین شخصیت زیر آسمان شهر خشایار بود که حمید لولایی به خوبی در این نقش قرار گرفت و با جمله معروف نه غلام! دردل‌ها جا گرفت.
سریال متهم گریخت به کارگردانی رضا عطاران دیگر سریال رمضانی شبکه سه بود که بعد از افطار، ایرانی‌ها را پای تلویزیون می‌نشاند.
ماجرای این سریال این است که هاشم آقا و خانواده اش در شهرستانی نه چندان دور زندگی ساده‌ای دارند. او تا پیش از شدت بیماری در مغازه‌ای اجاره‌ای به تعمیر اگزوز مشغول بوده، ولی به علت بیماری پزشکان او را از انجام کار‌های سنگین منع کرده‌اند. از طرفی دختر دانشجویش (لیدا فتح الهی) در تهران برای او شغلی پیدا و خانه‌ای را اجاره می‌کند. هاشم آقا به ناچار کارش را تعطیل و به تهران مهاجرت می‌کند. مهاجرت هاشم آقا به همراه مادر (شهربانو موسوی) و همسرش (مریم امیرجلالی) و پسرش علیرضا جعفری و دیگر دخترش (ملیکا زارعی) به همراه دامادش (علی صادقی) داستان‌ها و ماجرا‌های زیبایی را بوجود می‌آورد…..متهم گریخت یکی از پرطرفدارترین و محبوب‌ترین سریال‌هایی است که در ماه رمضان از تلویزیون پخش شده است و هنوز هم بعد از گذشت سال‌های زیادی از تولید آن یکی از جذاب‌ترین ساخته‌های رضا عطاران است.
