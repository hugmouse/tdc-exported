
# باران شدید مدارس گلوگاه و نوکنده را تعطیل کرد

Published at: **2019-11-03T08:57:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619568/%D8%A8%D8%A7%D8%B1%D8%A7%D9%86-%D8%B4%D8%AF%DB%8C%D8%AF-%D9%85%D8%AF%D8%A7%D8%B1%D8%B3-%DA%AF%D9%84%D9%88%DA%AF%D8%A7%D9%87-%D9%88-%D9%86%D9%88%DA%A9%D9%86%D8%AF%D9%87-%D8%B1%D8%A7-%D8%AA%D8%B9%D8%B7%DB%8C%D9%84-%DA%A9%D8%B1%D8%AF)


        آب‌گرفتگی معابر و جاری شدن روان آب ناشی از بارش شدید باران که از شب گذشته در استان مازندران آغاز شد، مدارس شهرستان گلوگاه را در تمامی نوبت صبح و عصر امروز یکشنبه تعطیل کرد.
      

        آفتاب‌‌نیوز :
      
روابط عمومی آموزش و پرورش مازندران صبح امروز یکشنبه اعلام کرد: با توجه به بارندگی شدید و جاری شدن روان آب، مسیر تردد بهشهر به گلوگاه و بالعکس مسدود بوده و تعدادی از مدارس دچار آسیب شدند، از این رو تمامی مدارس گلوگاه امروز یک‌شنبه ۱۲ آبان ماه98 تعطیل اعلام شده است.
البته دراین اطلاعیه آمار دقیقی از خسارت مدارس ناشی از آبگرفتکی منتشر نشد.
همچنین آموزش و پرورش مازندران ضمن انتشار این خبر اعلام کرد: مدارس شهرستان های دیگر استان بازبوده و روال عادی خود را طی خواهند کرد.
گفتنی است بارش شدید باران همراه با وزش باد شدید از شب گذشته وارد استان مازندران شد و در حال حاضر آسمان تمامی نقاط استان بارانی است.
بر اساس گزارش هواشناسی مازندران مجموع بارش گزارش شده از زمان نفوذ سامانه بارشی جدید تا ساعت 6:30 صبح امروز در شهرستان گلوگاه 120 میلیمتر بوده که بیشترین میزان بارندگی در استان مازندران تا به اینجا محسوب می شود.
مازندران 536 هزار دانش آموز دارد که در بیش از چهار هزار و 400 مدرسه تحصیل می کنند.

        مدارس نوکنده تعطیل شد
      
همچنین تمامی مدارس شهر نوکنده در نوبت صبح امروز تعطیل شد.
بر اساس اعلام آموزش و پرورش گلستان، امروز یکشنبه ۱۲ آبان‌ماه کلیه مدارس شهر نوکنده شهرستان بندر گز به دلیل آبگرفتگی معابر عمومی، در نوبت صبح تعطیل شد.
منبع: خبرگزاری ایرنا و ایسنا
