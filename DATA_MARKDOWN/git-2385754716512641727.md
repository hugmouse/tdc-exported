
# Ψηφίστηκε ο νέος νόμος για τα ιδιωτικά σχολεία

Published at: **2019-11-01T17:13:00+00:00**

Author: **sigmalive**

Original: [SIGMALIVE](https://www.sigmalive.com/news/local/595299/psifistike-o-neos-nomos-gia-ta-idiotika-sxoleia)

Ψηφίστηκε από την Ολομέλεια της Βουλής ο νόμος με τον οποίο θεσπίζεται νέα νομοθεσία που ρυθμίζει ολοκληρωμένα την ίδρυση και λειτουργία ιδιωτικών και θερινών σχολείων. Το νομοσχέδιο υπερψηφίστηκε με 34 ψήφους υπέρ και 14 εναντίον, αφού προηγουμένως καταψηφίστηκαν τροπολογίες που κατέθεσε το ΑΚΕΛ.
Η ψηφοφορία επισπεύσθηκε με βάση τη σειρά που είχε στην ημερήσια διάταξη μετά από αίτημα του Προέδρου του ΔΗΣΥ Αβέρωφ Νεοφύτου, ο οποίος μετά την ψηφοφορία αποχώρησε από τη συνεδρία.Κατά τη συζήτηση που προηγήθηκε της ψηφοφορίας η Βουλευτής του ΔΗΣΥ Αννίτα Δημητρίου είπε πως έγινε πολύ σημαντική δουλειά και άλλαξαν πολλά στο αρχικό νομοσχέδιο. Αναφερόμενη στα δίδακτρα, η κ. Δημητρίου είπε πως από την πρώτη ημέρα εγγραφής ο γονέας θα γνωρίζει πόσο θα πληρώσει μέχρι την ολοκλήρωση της φοίτησης του παιδιού του.Ο Κοινοβουλευτικός Εκπρόσωπος του ΑΚΕΛ Γιώργος Λουκαϊδης είπε πως ο νόμος αναδεικνύει τις φιλοσοφίες. Πρόσθεσε ότι το ΑΚΕΛ με την τροπολογία του θέλει να διατηρήσει το δικαίωμα στον Υπουργό Παιδείας να παρέμβει με διάταγμα σε αύξηση διδάκτρων για να προστατεύσει τους γονιούς και τους μαθητές. Διευκρίνισε πως η έκδοση διατάγματος θα γίνεται υπό προϋποθέσεις.  Έκανε επίσης λόγο για κάποιους που ψηφίζουν υπέρ αυτών των λίγων που κερδοσκοπούν σε βάρος των πολλών και ανέφερε πως υποψιάζεται ότι θα ακολουθήσει και η τριτοβάθμια εκπαίδευση σε ό,τι αφορά τα δίδακτρα.  Είπε ακόμα πως με τις μεταρρυθμίσεις που επιχειρούνται θα διαλύσουν και το δημόσιο σχολείο.Ο Κοινοβουλευτικός Εκπρόσωπος του ΔΗΚΟ Πανίκος Λεωνίδου είπε πως η πολιτεία  αποφάσισε να λειτουργούν οι δύο μορφές εκπαίδευσης, η ιδιωτική και η δημόσια. Συνεχίζοντας είπε πως η  μέχρι τώρα ισχύουσα νομοθεσία ήταν πολύ σκληρή, προσθέτοντας ότι η παρέμβαση στον ιδιωτικό τομέα του Υπουργού πρέπει να αλλάξει. Ο κ. Λεωνίδου ανέφερε ακόμα πως θα πρέπει το δημόσιο σχολείο να αναβαθμιστεί και όχι να μειωθεί η ποιότητα στο ιδιωτικό.Ο Βουλευτής της ΕΔΕΚ Κωστής Ευσταθίου είπε πως η ΕΔΕΚ υποστηρίζει την τροπολογία ΑΚΕΛ για τον έλεγχο στην αύξηση των διδάκτρων. Πρόσθεσε πως ο γονιός που έχει όνειρο ζωής να μορφώσει τα παιδιά του και θα τυγχάνει εκμετάλλευσης αν γίνεται αύξηση διδάκτρων απροειδοποίητα και κατά ανήθικο τρόπο.Ο Πρόεδρος της Συμμαχίας Πολιτών Γιώργος Λιλλήκας παρατήρησε πως από τη στιγμή που αρχίζει η φοίτηση σε ένα σχολείο δημιουργείται εξάρτηση προσθέτοντας πως πρέπει να διατηρηθεί το δικαίωμα παρέμβασης του Υπουργού. Είπε ακόμα πως στα ιδιωτικά σχολεία φοιτούν παιδιά από μεσαία οικονομικά στρώματα και μερικές φορές από χαμηλά οικονομικά στρώματα.Ο Βουλευτής της Αλληλεγγύης Μιχάλης Γιωργάλλας αφού ανέφερε πως ένας κόσμος υπέροχος αρμονικά πλασμένος  είναι πολύ μακριά από εμάς, εξέφρασε την άποψη ότι οι γονείς και ο μαθητής πρέπει να γνωρίζουν τι θα κοστίσει η φοίτηση σε ένα ιδιωτικό σχολείο κατά τρόπο που θα περιλαμβάνεται σε συμφωνία. Εξέφρασε επίσης την άποψη ότι έχει υποχρέωση ο Υπουργός να σταματήσει την όποια αυθαίρετη αύξηση και να ισχύει η εξουσία του στον καθορισμό των διδάκτρων σε αναλογία με ό,τι ισχύει και στα Πανεπιστήμια.
ΠΗΓΗ:ΚΥΠΕ
