
# “Καρφιά” Γερουλάνου: Μας ζητούν ένα συνέδριο που θα κάνει το ΠΑΣΟΚ σφραγίδα - Αποσύρω το όνομά μου από υποψήφιος για την ΚΕΔΕ

Published at: **2019-11-02T04:22:00+00:00**

Author: ****

Original: [enikos.gr](http://www.enikos.gr/politics/681693/karfia-geroulanou-mas-zitoun-ena-synedrio-pou-tha-kanei-to-pasok-)

Την απόφασή του να αποσύρει το όνομά του από υποψήφιος για το ΔΣ της ΚΕΔΕ, “διότι θέλω να δείξω με πράξεις ότι η ενότητα του χώρου θέλει από όλους μας να κάνουμε ένα βήμα πίσω όταν αυτό αρμόζει”, ανακοίνωσε ο Παύλος Γερουλάνος κατά την τοποθέτησή του στην ολομέλεια της ΚΟΕΣ ΠΑΣΟΚ.
“Θα παραμείνω επικεφαλής της Παράταξης όπως εκλέχτηκα διότι ποτέ δεν έφυγα από μάχη για την Παράταξη, όσο δύσκολη και να είναι αλλά θα δουλέψω με τους εξαιρετικούς δημάρχους που έχουμε σε όλη την Ελλάδα για να έχουμε το καλύτερο αποτέλεσμα στις εκλογές και θα προτείνω ένα ψηφοδέλτιο που ο πρώτος δήμαρχος που θα εκλεγεί θα είναι και ο επικεφαλής”, τόνισε ο κ. Γερουλάνος και διευκρίνισε ότι αυτό το κάνει γιατί "θέλω να μιλάω ελεύθερα και δεν θέλω να νιώθει κανείς ότι κάνω ζημιά στο Αυτοδιοικητικό Κίνημα. Διότι θέλω να μπορώ να ζητώ από το ΠΑΣΟΚ και να ξέρουν ότι ζητώ για την Παράταξη και όχι για την πάρτη μου. Και διότι θέλω να δείξω με πράξεις ότι η ενότητα του χώρου θέλει από όλους μας να κάνουμε ένα βήμα πίσω όταν αυτό αρμόζει. Είναι το ελάχιστο που χρωστάω σε εσάς και το ελάχιστο που χρωστάω στην παράταξη”.
Προηγουμένως, ο Παύλος Γερουλάνος άφησε αιχμές κατά της ηγεσίας του κόμματος, σημειώνοντας πως “νιώθω από αυτά που ακούω ότι έχουμε έρθει εδώ για μια απλή διεκπεραίωση. Να υπηρετήσουμε μια γραφειοκρατική υποσημείωση στη μεγάλη ιστορία της Δημοκρατικής Παράταξης. Να επεκτείνουμε τη θητεία της Προέδρου ώστε να παραμείνει αρχηγός του ΠΑΣΟΚ όσο είναι αρχηγός του ΚΙΝΑΛ. Και να το κάνουμε γρήγορα ώστε να μην, όπως λένε, δοθεί έδαφος στην εσωστρέφεια”.
Ο κ. Γερουλάνος εξέφρασε την άποψη ότι "ότι απουσιάζει από τη χώρα μας, και ειδικά από τον χώρο μας ένα κόμμα που να αντιλαμβάνεται την ταχύτητα με την οποία αλλάζουν τα πράγματα γύρω μας, τους κινδύνους αλλά και τις ευκαιρίες που δημιουργούνται για την Ελλάδα και τους Έλληνες... Απουσιάζει δηλαδή από την πολιτική ζωή του τόπου ένα Πανελλήνιο Σοσιαλιστικό Κίνημα που θα εμπνέεται από τις αρχές και τις αξίες του αλλά και θα χτίζει πολιτικές για το αύριο της πατρίδας μας” και διευκρίνισε πως “το ΠΑΣΟΚ που λείπει είναι το ΠΑΣΟΚ που ξέρει να αξιοποιεί όλες τις δυνάμεις της κοινωνίας, χωρίς εξαιρέσεις. Που ξέρει να συνθέτει τάσεις και όχι να διώχνει. Που ξέρει ότι για να φτιάξεις κάτι μεγαλύτερο πρέπει να σεβαστείς κάθε φωνή και ότι κάθε φωνή έχει αξία”.

        Ένα κόμμα που δεν υπηρετεί τη δημοκρατία δεν μπορεί να γίνει ο φορέας της δημοκρατίας
      
Όπως τόνισε, στη συνέχεια, “αυτό το ΠΑΣΟΚ έχει σήμερα πνιγεί στην ασφυκτική αγκαλιά του ΚΙΝΑΛ. Ένα κόμμα που δεν ξεκίνησε με γνώμονα τις ανάγκες του Έλληνα αλλά για τις ανάγκες μερικών λεγόμενων ‘πρωτοκλασάτων’ να διεκδικήσουν την ηγεσία του ΠΑΣΟΚ χωρίς να δεσμεύονται από το όραμα, τις αρχές και τις αξίες του ΠΑΣΟΚ”.
Στο ίδιο πλαίσιο, ο κ. Γερουλάνος τόνισε πως “είναι προφανές, σε μένα τουλάχιστον, ότι ένα κόμμα που δεν υπηρετεί τη δημοκρατία δεν μπορεί να γίνει ο φορέας της δημοκρατίας. Φορέας ενός οράματος που πιστεύει πραγματικά στον Έλληνα. Και για αυτό πίστευα και θα πιστεύω πάντα σε ένα ΠΑΣΟΚ που αντιλαμβάνεται το αύριο” και υπογράμμισε τη θέση του ότι “για να χτίσουμε αυτό το ΠΑΣΟΚ χρειαζόμαστε ένα συνέδριο πολιτικό. Ανοιχτό, δημοκρατικό, ουσιαστικό με σεβασμό στον κόσμο που θέλει να συμμετέχει. Και όχι μόνο διεκπεραιωτικό. Ένα συνέδριο που θα αλλάξει το καταστατικό αλλά θα συζητήσει ΚΑΙ θέσεις ΚΑΙ στρατηγική με βάση τις αρχές και τις αξίες του. Ένα συνέδριο που θα κάνει πάλι το ΠΑΣΟΚ δυνατό, πατριωτικό, ανθρωποκεντρικό, σοσιαλιστικό. Πραγματικά δημοκρατικό”.
Σε ένα τέτοιο συνέδριο, συμπλήρωσε, "είναι πολλοί από εμάς που θα δεχόντουσαν να παραταθεί η θητεία της Προέδρου. Αντί για αυτό μας ζητούν ένα συνέδριο που θα κάνει το ΠΑΣΟΚ σφραγίδα. Που θα το αδρανοποιήσει. Που θα αφαιρέσει και το τελευταίο οξυγόνο από τον μόνο φορέα που γνωρίζω που έχει τη δυνατότητα να είναι όλα τα παραπάνω για να υπηρετήσει τις ανάγκες των Ελλήνων. Ένα συνέδριο που οδηγεί το ΠΑΣΟΚ στην "Ποταμοποίησή" του. Δεν του αξίζει. Γιατί; Διότι μια τέτοια απόφαση, αν την πάρουμε, θα την πάρουμε, από φόβο. Από ανασφάλεια. Θα την πάρουμε διότι δεν πιστεύουμε ότι μπορούμε να πάμε ψηλότερα και αν δεν μπορούμε να πάμε εμείς ψηλότερα πώς θα πάμε την Ελλάδα ψηλότερα;”.
Γι' αυτό σας λέω -κατέληξε ο κ. Γερουλάνος- “ότι ο ρόλος μας δεν είναι να γίνουμε μια υποσημείωση στη μεγάλη ιστορία της Δημοκρατικής Παράταξης αλλά οι άνθρωποι που θα πουν με σθένος ότι αυτή η χώρα αξίζει καλύτερα και ότι εμείς θα την πάμε εκεί. Ένα τέτοιο συνέδριο έχω εισηγηθεί. Και άρα είναι στο χέρι σας αν θα είμαστε υποσημείωση ή μέρος ενός μεγάλου αφηγήματος”.
