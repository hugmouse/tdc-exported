
# বিএনপি নেতাকর্মীরা এখন আদালতের দরজায় দরজায় ঘুরে বেড়ায় : সেলিমা

Published at: **2019-11-02T18:55:00+00:00**

Author: ****

Original: [Daily Janakantha](http://www.dailyjanakantha.com/details/article/458174/%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A8%E0%A7%87%E0%A6%A4%E0%A6%BE%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0%E0%A6%BE-%E0%A6%8F%E0%A6%96%E0%A6%A8-%E0%A6%86%E0%A6%A6%E0%A6%BE%E0%A6%B2%E0%A6%A4%E0%A7%87%E0%A6%B0-%E0%A6%A6%E0%A6%B0%E0%A6%9C%E0%A6%BE%E0%A7%9F-%E0%A6%A6%E0%A6%B0%E0%A6%9C%E0%A6%BE%E0%A7%9F-%E0%A6%98%E0%A7%81%E0%A6%B0%E0%A7%87)

স্টাফ রিপোর্টার ॥ বিএনপি নেতাকর্মীরা এখন আদালতের দরজায় দরজায় ঘুরে বেড়ায় আর সরকারি দলের নেতারা বড় বড় কথা বলে বেড়ায় বলে মন্তব্য করেছেন দলের স্থায়ী কমিটির সদস্য সেলিমা রহমান। শনিবার জাতীয় প্রেসক্লাবে খালেদা জিয়ার মুক্তির দাবিতে ‘নাগরিক অধিকার আন্দোলন ফোরাম’ নামক একটি সংগঠন আয়োজিত প্রতিবাদ সভায় প্রধান অতিথির বক্তব্যে তিনি এ কথা বলেন।
সেলিমা রহমান বলেন, এমন কোন অপকর্ম নেই যা সরকার করছে না। এ সরকার বিনা ভোটে রাতের অন্ধকারে ভোট ডাকাতি করে ক্ষমতায় এসেছে। তারা তাদের ক্ষমতা টিকিয়ে রাখার জন্য দেশে এমন কোনও অপকর্ম নেই যা করেনি বা করছে না। তাদের মুখে গণতন্ত্রের কথা, উন্নয়নের কথা মানায় না। সেলিমা বলেন, ক্যাসিনোর সঙ্গে জড়িত চুনোপুঁটি ধরতে গিয়ে সরকার এখন জনতার আদালতে পৌঁছে গেছে। কারণ সাধারণ মানুষ জানে সরকারের উচ্চ পর্যায়ের লোকদের ধরছে না। তারা এসব চুনোপুঁটিদের ধরে বিএনপিকে আক্রমণ করার আরেকটি নতুন ইস্যু খুঁজছে। আওয়ামী লীগ সাধারণ সম্পাদক ওবায়দুল কাদের বলেছেন- বিএনপিকে ধরা হচ্ছে না বলে তারা আইওয়াশ বলছে।
আয়োজক সংগঠনের উপদেষ্টা সাঈদ আহমেদ আসলামের সভাপতিত্বে প্রতিবাদ সভায় আরও বক্তব্য রাখেন বিএনপি চেয়ারপার্সনের উপদেষ্টা মেহেদী আহমেদ রুমী, বিএনপির নির্বাহী কমিটির সদস্য নাজিমউদ্দিন আলম, আবু নাসের মোহাম্মদ রহমতুল্লাহ, আয়োজক সংগঠনের ও সাধারণ সম্পাদক এম জাহাঙ্গীর আলম প্রমুখ।
