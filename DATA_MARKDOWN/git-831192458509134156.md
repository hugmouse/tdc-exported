
# Ποιός είναι ο βαθύπλουτος Έλληνας που ξεκίνησε με 25 σεντς την ώρα και ξεπέρασε τον Ωνάση?… Τα 900 δολ. δανεικά και η μεγαλοφυής ιδέα… Η συγκλονιστική του ιστορία!

Published at: **2019-11-02T22:27:16+00:00**

Author: ****

Original: [europost.gr](https://europost.gr/poios-einai-o-vathyploytos-ellinas-poy-xekinise-me-25-sents-tin-ora-kai-xeperase-ton-onasi-ta-900-dol-daneika-kai-i-megalofyis-idea-i-sygklonistiki-toy-istoria/)

Η περιουσία του ανέρχεται στα 2,5 δισ. δολάρια (2,15 δισ. ευρώ), ποσό που σημαίνει ότι μόνο… 1019 άνθρωποι στον κόσμο είναι πλουσιότεροι από αυτόν…
Είναι μέγας χορηγός του ρεπουμπλικανικού κόμματος και προσωπικός φίλος της οικογένειας Μπους. Η περιουσία του ανέρχεται στα 2,5 δισ. δολάρια (2,15 δισ. ευρώ), ποσό που σημαίνει ότι μόνο… 1019 άνθρωποι στον κόσμο είναι πλουσιότεροι από αυτόν και τον κατατάσσει στη θέση Νο. 314 του Forbes με τους Κροίσους που έχουν αμερικανική υπηκοότητα.Πρόκειται για τον Έλληνα δεύτερης γενιάς στις ΗΠΑ, Τζορτζ Αργυρό, έναν από τους πιο ισχυρούς επιχειρηματίες real estate του κόσμου, κάτοχο περίπου 5.500 διαμερισμάτων και 600 στρεμμάτων γης, κυρίως στη Νότια Καλιφόρνια.
Ο Αργυρός, εγγονός μεταναστών από τη Σμύρνη και τη Θεσσαλονίκη, δεν κληρονόμησε τίποτα, ξεκινώντας από το μηδέν για να χτίσει μια αυτοκρατορία. Η ανάλογη –αυτοδημιούργητη- πορεία και η κοινή μικρασιατική καταγωγή (τους) είναι οι δύο λόγοι που έχει χαρακτηριστεί ως ο «Έλληνας που βαδίζει στα χνάρια του Αριστοτέλη Ωνάση».
Λιγότερο… τιμητικό είναι το προσωνύμιο «Έλληνας Ντόναλντ Τραμπ», το οποίο έχει να κάνει με τις κτηματομεσιτικές επιχειρήσεις και τη ρεπουμπλικάνικες ρίζες, που διακρίνουν επίσης τον νυν πρόεδρο των ΗΠΑ.
Ο παππούς του, από την πλευρά του πατέρα του, ταξίδεψε λαθραία με ένα ατμόπλοιο μετά την καταστροφή της Σμύρνης με προορισμό τη Νέα Υόρκη και βούτηξε στη θάλλασα προτού το πλοίο δέσει, κολυμπώντας έως τη στεριά.
Ύστερα από περιπλάνηση εγκαταστάθηκε στο Πίτσμπουργκ της Πενσιλβάνια, όπου κατά δήλωση του δισεκατομμυριούχου εγγονού, «παντρεύτηκε την πρώτη Ελληνίδα που γνώρισε, ανοίγοντας μαζί ένα παντοπωλείο». Στις αρχές του 20ού αιώνα είχαν ακολουθήσει το δρόμο της ξενιτιάς και οι γονείς της μητέρας του 81χρονου επιχειρηματία, οι οποίοι εγκαταστάθηκαν στο Πόντιακ του Μίσιγκαν. Το 1937 γεννήθηκε ο μικρός Τζορτζ.
Τα παιδικά χρόνια του Αργυρού κάθε άλλο παρά εύκολα ήταν. Όπως έχει δηλώσει σε συνεντεύξεις του, από 11 χρόνων άρχισε να εργάζεται σκληρά ως διανομέας της εφημερίδας «Pasadena Independent» στην Καλιφόρνια.
Ξυπνούσε καθημερινά στις 5.30, με το καθήκον να διπλώνει και να διανείμει τις εφημερίδες σε περίπου 100 συνδρομητές. Σε ηλικία 14 ετών έπιασε και δεύτερη δουλειά, ως αποθηκάριος σε ένα μπακάλικο, με αμοιβή 25 σεντς την ώρα. Παρά ταύτα ο πιτσιρικάς με τις ελληνικές ρίζες ήταν εξαιρετικός μαθητής και λίγα χρόνια αργότερα βρέθηκε να σπουδάζει οικονομικά στο Πανεπιστήμιο Τσάπμαν.
Όταν αποφοίτησε, πήγε με το πτυχίο στο χέρι σε ένα σούπερ μάρκετ στο Παλμ Σπρινγκς όπου του ανέθεσαν καθήκοντα διευθυντή. Ήταν τότε που συνειδητοποίησε ότι δεν ταίριαζε στην ιδιοσυγκρασία του η καριέρα υπαλλήλου και σπούδασε ξανά, προκειμένου να αποκτήσει άδεια μεσίτη.
Για να περάσει στο άλλο επίπεδο χρειάστηκε ένα δάνειο 900 δολαρίων. Χάρη σε αυτό και τα χρήματα που είχε αποταμιεύσει, ίδρυσε τη δική του εταιρία, στην ανερχόμενη μεσιτική αγορά του Οραντζ Κάουντι, σε ηλικία μόλις 26 ετών.
Το επιχειρηματικό άνοιγμα του πήγε κατ’ ευχήν και εννέα χρόνια αργότερα ίδρυσε τον κατασκευαστικό όμιλο «Arnel & Affiliates», με έδρα την Κόστα Μέσα της Καλιφόρνια. Δεν περιορίστηκε ωστόσο στο χώρο του real estate.
Τη δεκαετία του ’80 αποφάσισε να αγοράσει μαζί με έναν φίλο του την αεροπορική εταιρία Air Cal, με την οποία μπήκε στο Χρηματιστήριο, ενώ λίγα χρόνια αργότερα την πούλησε στην American Airlines, αποκομίζοντας πολύ μεγάλα κέρδη.
Σήμερα είναι συνέταιρος σε μια ιδιωτική αναπτυξιακή εταιρία, τη «West Capital», η οποία ελέγχει μία από τις μεγαλύτερες βιοτεχνίες προϊόντων για κατοικίδια, σε μια εταιρία με ρεσό χώρων εστίασης, την «Candle LightCompany», και στη «Lifecare Solutions», επιχείρηση προσφοράς οικιακών υπηρεσιών υγείας.
Για οχτώ χρόνια εξάλλου (1981-89) υπήρξε ιδιοκτήτης αθλητικού συλλόγου, συγκεκριμένα της ομάδας μπέιζμπολ Seattle Mariners.
Μπορεί στις ΗΠΑ να θεωρείται ένας από τους πιο πολυπράγμονες επιχειρηματίες, στη χώρα των προγόνων του όμως δεν έχει και ούτε σκοπεύει να αγοράσει το παραμικρό. Αφενός μεν διότι «η Ελλάδα είναι πολύ… σοσιαλιστική κι έχει τους δικούς της ρυθμούς», όπως έχει δηλώσει σε συνέντευξή του (!), αφετέρου γιατί «είναι πολύ μακριά για να ελέγξει κανείς τις επενδύσεις του».
Η αξία της υπερπολυτελούς παραλιακής έπαυλης του στο Όραντζ Κάουντι της Καλιφόρνια, υπολογίζεται στα 4,4 εκατ. δολάρια. Καταλαμβάνει μια έκταση 4,8 στρεμμάτων και μεταξύ άλλων διαθέτει δική της μαρίνα, γυμναστήριο, 11 μπάνια και ειδική αίθουσα για πρωινό, με θέα στη θάλασσα. Η ιδιωτική μαρίνα φιλοξενεί μεταξύ άλλων το κότερο της οικογένειας, αξίας 75 εκατ. δολαρίων.
Ο βαθύπλουτος ομογενής επιχειρηματίας είναι παντρεμένος με τον εφηβικό έρωτά του, την Τζούλια Αργυρού και έχει τρία παιδιά, τις Στέφανι, Λίζα και τον Τζορτζ Jr. Τα τελευταία χρόνια έχει αποτραβηχτεί από τη διοίκηση των επιχειρήσεων και μοιράζει το χρόνο του ανάμεσα στα εφτά εγγόνια και τα αγαπημένα χόμπι του: το γκολφ, το βουνίσιο σκι, την ιστιοπλοΐα, το κυνήγι και το υποβρύχιο ψάρεμα με φιάλες.
Τα καταφέρνει διότι παρά τα 18 χρόνια του η φυσική κατάσταση του είναι εξαιρετική. «Πάνω απ’ όλα αγαπώ τη θάλασσα. Χαλαρώνω καλύτερα πάνω στο σε ένα σκάφος παρά σε οτιδήποτε άλλο. Αυτό είναι καθαρά ελληνικό στοιχείο νομίζω», έχει πει για τη στενή σχέση του με το νερό.
Λόγω της στενής φιλίας του με την οικογένεια Μπους και τις δωρεές που έκανε στο ρεπουμπλικανικό κόμμα, ανταμείφθηκε με τη θέση του πρεσβευτή των ΗΠΑ στην Ισπανία το 2001, όταν ανέλαβε δηλαδή καθήκοντα προέδρου ο Τζορτζ Μπους Jr.
«Είμαι Ρεπουμπλικάνος κατ’ επιλογή. Πιστεύω στην ελεύθερη αγορά. Έγινα αρχικά πολύ ενεργός στην πολιτική ενώ εργαζόμουν για την καμπάνια του Προέδρου Νίξον. Ήταν χαρά μου να συναναστρέφομαι μαζί του και γίναμε πολύ καλοί φίλοι», αιτιολογεί τις πολιτικές θέσεις του.
Και αν η φιλία με τον Τζορτζ Μπους Jr. δεν μπορεί να καταχωρηθεί στη λίστα με τις… περγαμηνές του, σίγουρα ανήκει εκεί η έντονη φιλανθρωπική δράση που έχει αναπτύξει, μαζί με τη σύζυγό του.
Μεταξύ άλλων το 2012 το Ίδρυμα Αργυρού δώρισε 5 εκατομμύρια δολάρια στο νέο Τμήμα Παιδιατρικής του νοσοκομείου παίδων του Όραντζ Κάουντι και το 2013 πρόσφερε 2,5 εκατ. δολάρια στο παράρτημα του τοπικού συλλόγου, το οποίο προωθεί την έρευνα σχετικά με την καταπολέμηση του Αλτσχάιμερ.
Αρκετά καλά για κάποιον που ξεκίνησε την… καριέρα του με ωρομίσθιο 25 σεντς και αναγκάστηκε να δανειστεί για να κάνει πράξη τα μεγαλεπήβολα σχέδια του.
Πηγές: menshouse.gr
