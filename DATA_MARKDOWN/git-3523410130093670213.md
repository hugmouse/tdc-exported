
# 
        تأمین اجتماعی در 4 ماه اخیر 7 ماه از مطالبات معوق مراکز درمانی را پرداخت کرده است
      

Published at: **2019-11-04T14:30:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638097/%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-4-%D9%85%D8%A7%D9%87-%D8%A7%D8%AE%DB%8C%D8%B1-7-%D9%85%D8%A7%D9%87-%D8%A7%D8%B2-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B9%D9%88%D9%82-%D9%85%D8%B1%D8%A7%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D8%B1%D8%A7-%D9%BE%D8%B1%D8%AF%D8%A7%D8%AE%D8%AA-%DA%A9%D8%B1%D8%AF%D9%87-%D8%A7%D8%B3%D8%AA)

گروه اجتماعی: دکتر اسحاق جهانگیری در آیین نکوداشت روز ملی بیمه سلامت اظهار داشت: از سوی دولت اعلام می کنم که بخش سلامت به عنوان مهمترین دغدغه زندگی مردم قرار نیست از اولویت خارج شود و اطمینان می دهیم که همچنان مسئله سلامت دغدغه اصلی است و دولت بدنبال این است که طرح تحول با اصلاحاتی که صورت گرفته به خوبی پیش ببرد و همچنین منابع بیمه سلامت نیز باید تامین شود تا آنها بتوانند مطالبات مراکز طرف قرارداد خود را پرداخت کنند.
به گزارش بولتن نیوز به نقل از روابط عمومی سازمان تأمین اجتماعی، معاون اول رییس جمهور در ادامه با اشاره به آغاز اجرا و رونمایی از طرح پوشش اجباری بیمه همگانی سلامت تصریح کرد: آغاز این طرح اتفاق مهمی است که همه دستگاه‌های اجرایی و به خصوص وزارت بهداشت باید آن را با جدیت پیگیری کند.
وی افزود: این طرح جدید که با همکاری وزارت بهداشت، وزارت تعاون، بیمه سلامت و سازمان تامین اجتماعی ایجاد شده باید با کمک رسانه ها بویژه رسانه ملی به خوبی برای مردم اطلاع رسانی شود و همه دستگاه های ذیربط نیز باید برای اجرای این طرح به نحو مطلوب همراهی و مشارکت کنند.
دکتر جهانگیری خاطر نشان کرد: خوشبختانه دکتر نمکی وزیر دلسوز و دانشمند وزارت بهداشت، درمان و آموزش پزشکی نسبت به تغییر و تحول نظام سلامت باور جدی دارد و همه مسئولین و مدیران بخش بیمه کشور نیز پای کار آمده اند تا طرح تحول سلامت به نحو مطلوب استمرار پیدا کند.
وی یکی از موفقیت های طرح تحول سلامت را ایجاد پرونده الکترونیک سلامت افراد توصیف کرد و افزود: در تحقق دولت الکترونیک این گام از مهمترین و اولین اقدامات بود که ادامه خواهد یافت.
در این مراسم با حضور معاون اول رییس جمهور از خانواده دکتر نوربخش مدیرعامل فقید سازمان تامین اجتماعی قدردانی شد.
