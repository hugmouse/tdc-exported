
# واکنش لاریجانی به اظهارات ترامپ درباره نفت

Published at: **2019-11-05T16:56:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620077/%D9%88%D8%A7%DA%A9%D9%86%D8%B4-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D9%86%D9%81%D8%AA)


        رئیس مجلس شورای اسلامی گفت: ملت ایران نشان داده در این کشور تفاوتی بین ترک، کرد و سایر اقوام وجود ندارد و همه اقوام در کنار هم به دنبال توسعه و آبادانی کشور هستند.
      

        آفتاب‌‌نیوز :
      
علی لاریجانی در مراسم افتتاح پروژه های آب و فاضلاب استان آذربایجان غربی که در مهاباد و بصورت ویدئو کنفرانس برگزار شد، افزود: دشمن در پی استفاده از مسئله تنوع اقوام در پی مسئله سازی است بنابراین ملت ایران با همدلی باید اقتصاد کشور را توسعه دهند.
لاریجانی با اشاره به اینکه در نظام جمهوری اسلامی توجه به زیر بناهای کشور امر مهم است، تصریح کرد: همین تلاش ها در حوزه جاده سازی، نیرو و گاز نشان از توجه به آبادانی کشور است.
رئیس مجلس شورای اسلامی با اشاره به اینکه امروز بیش از گذشته نیاز به آبادانی و توسعه داریم، خاطرنشان کرد: دشمن همواره در تلاش است با تحت تاثیر قرار دادن اقتصاد و توسعه کشور به ملت ایران آسیب بزند ولی در شرایط فعلی با اتحاد و همدلی این نقشه شوم دشمن را خنثی خواهیم کرد.
وی با اشاره به سخنان اخیر رییس جمهور آمریکا درخصوص اینکه آمریکا تنها در پی نفت ملت ها است، یادآور شد: این سخنان نشان از چهره خبیث آمریکا است. ملت ایران نشان داده در این کشور تفاوتی بین ترک، کرد و سایر اقوام وجود ندارد و همه اقوام در کنار هم به دنبال توسعه و آبادانی کشور هستند.
