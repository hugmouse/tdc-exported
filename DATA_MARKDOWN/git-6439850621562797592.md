
# ভারত থেকে অস্ত্র এনে জঙ্গী, সন্ত্রাসীদের সরবরাহ

Published at: **2019-11-06T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458998/%E0%A6%AD%E0%A6%BE%E0%A6%B0%E0%A6%A4-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%B8%E0%A7%8D%E0%A6%A4%E0%A7%8D%E0%A6%B0-%E0%A6%8F%E0%A6%A8%E0%A7%87-%E0%A6%9C%E0%A6%99%E0%A7%8D%E0%A6%97%E0%A7%80-%E0%A6%B8%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BE%E0%A6%B8%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%B0%E0%A6%AC%E0%A6%B0%E0%A6%BE%E0%A6%B9)

স্টাফ রিপোর্টার ॥ অবৈধ পথে ভারত থেকে অস্ত্র এনে তা মোটা অংকের বিনিময়ে জঙ্গীগোষ্ঠী, রাজনৈতিক দলের হাতে তুলে দিতেন হাফিজুর রহমান। আর এসব অস্ত্র সন্ত্রাসী কার্যকলাপ, জঙ্গীগোষ্ঠী, রাজনৈতিক অস্থিতিশীলতা সৃষ্টিসহ নানা ধরনের নাশকতামূলক বা সন্ত্রাসী কার্যকলাপে ব্যবহৃত হতো। সোমবার মিরপুর এলাকা থেকে হাফিজুর রহমান গ্রেফতারের পর তাকে জিজ্ঞাসাবাদে বেরিয়ে আসে চাঞ্চল্যকর তথ্য। মঙ্গলবার ডিএমপির মিডিয়া সেন্টারে ডিবির উপ-কমিশনার মশিউর রহমান সংবাদ সম্মেলনে এসব তথ্য জানান।
তিনি জানান, সোমবার রাত ১০টার দিকে কোরিয়া কারিগরি প্রশিক্ষণ কেন্দ্রের সামনে থেকে হাফিজুর রহমানকে গ্রেফতার করা হয়। এ সময় তার কাছ থেকে চারটি বিদেশী আগ্নেয়াস্ত্র ও ১৭ রাউন্ড গুলি উদ্ধার করা হয় ডিবি পুলিশের উত্তর বিভাগ। ডিসি ডিবি মশিউর রহমান জানান, গ্রেফতারকৃত হাফিজুর, তার সহযোগী হাবিবুর রহমান বিশ্বাস ও জিল্লুরের মাধ্যমে ভারত থেকে বেনাপোল দিয়ে চোরাই পথে অবৈধ অস্ত্র-গুলি বাংলাদেশে আমদানি করে। অস্ত্র-গুলি প্রথমে বিহার থেকে কলকাতার অস্ত্র ব্যবসায়ীদের মাধ্যমে বিভিন্ন সীমান্ত এলাকায় যেকোন গোপন স্থানে রাখে। পরে বাংলাদেশী অস্ত্র ব্যবসায়ীদের প্রয়োজন মতো ও দরদাম করে চূড়ান্ত করা হতো। এরপর তারা উত্তর চব্বিশ পরগনা সীমান্তবর্তী গ্রাম আংরাইল ও পুটখালীর নদীর তীরে গোসল করার কৌশলে বাংলাদেশের সীমান্তে অবৈধভাবে নিয়ে আসে। তারপর সুযোগ বুঝে এবং প্রয়োজন অনুযায়ী অস্ত্র সীমান্তের গোপন স্থান থেকে গন্তব্যে পৌঁছে দেয়। তিনি জানান, হাবিবুরের মাধ্যমে ভারতের উত্তর চব্বিশ পরগনার বনগ্রাম গ্রামের জাহাঙ্গীরের সঙ্গে যোগাযোগ করলে জাহাঙ্গীর প্রত্যেকটি অস্ত্রের জন্য ৩০ হাজার করে টাকা নিয়ে থাকে। যার বিনিময়ে জাহাঙ্গীর ভারত হতে উক্ত অস্ত্রগুলো সরবরাহ করে থাকে। পরে সরবরাহকৃত অস্ত্র বাংলাদেশে এনে উচ্চ দামে বিক্রয় করে।
ডিসি ডিবি মশিউর রহমান জানান, তাদের এ অস্ত্র সন্ত্রাসী কার্যকলাপ, জঙ্গীগোষ্ঠী, রাজনৈতিক অস্থিতিশীলতা সৃষ্টিসহ নানা ধরনের নাশকতামূলক বা সন্ত্রাসী কার্যকলাপে ব্যবহৃত হয়। এ ঘটনায় মিরপুর মডেল থানায় মামলা করা হয়েছে। ডিবি পুলিশের এই কর্মকর্তা জানান, হাফিজুর রহমান একজন অস্ত্রের ডিলার। সে এর আগেও বেনাপোল দিয়ে চোরাই পথে প্রায়শই অবৈধ অস্ত্র ও গুলি আমদানি করে। এসব অস্ত্র চালান বাংলাদেশের এনে বিভিন্ন ব্যক্তিদের হাতে তুলে দিয়েছে। মিরপুরে অস্ত্রের চালান ধরা পড়ার পর আইনশৃঙ্খলা বাহিনীকে ভাবিয়ে তুলেছে। ইতোমধ্যে গ্রেফতারকৃত হাফিজুর রহমান তার সহযোগী মোঃ হাবিবুর রহমান বিশ্বাস ও জিল্লুরকে গ্রেফতারের চেষ্টা চলছে। তৎপর হয়েছে ডিবি পুলিশের একাধিক টিম। তারা রাজধানীর বিভিন্ন এলাকায় অভিযান শুরু করেছে। ইতোমধ্যে সীমান্ত এলাকায় ডিবির একাধিক টিম নজরদারি শুরু করেছে।
