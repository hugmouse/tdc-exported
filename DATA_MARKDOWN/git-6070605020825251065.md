
# JxCat i ERC presenten un recurs a la Junta Electoral perquè el rei ajorni la visita a Barcelona

Published at: **2019-11-01T15:10:00+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-jxcat-recurs-junta-electoral-rei-visita-barcelona_0_2336166467.html)

Primer recurs a la Junta Electoral de Barcelona per part de Junts per Catalunya i també d'ERC des que ha començat la campanya electoral. Aquest divendres, el primer dia de la campanya del 10-N, els dos partits han anunciat que recorren la visita del rei Felip VI dilluns que ve a la capital catalana i en demanen l'ajornament. Ha estat JxCat qui ha fet primer l'anunci, a través d'un escrit, en què considera que el lliurament dels premis de la Fundació Princesa de Girona 2019 al Palau de Congressos de Catalunya -situat a l'avinguda Diagonal- és un "acte electoralista" que vulnera els principis de neutralitat i imparcialitat que han de mantenir els poders públics en aquest període.
En declaracions als mitjans de comunicació davant el Museu del Ferrocarril a Vilanova i la Geltrú, la cap de llista, Laura Borràs, ha afirmat que des del 2017 Felip VI és part d’un conflicte des del discurs del 3-O, quan segons JxCat "va perdre la neutralitat". Borràs, però, no ha aclarit si, en cas que no s’ajorni, JxCat participarà en les protestes que ja han començat a convocar diferents entitats. "La nostra forma de protestar és presentant aquest recurs", ha dit, i ha asseverat que la gent és lliure de manifestar-se si vol.
Segons la formació de Borràs, d'aquesta visita del rei "se'n beneficiaran els partits autoproclamats constitucionalistes", agafant-se al discurs que el monarca va fer el 3 d'octubre, en què es va mostrar contrari a les tesis independentistes. "És evident que aquest acte del cap de l'Estat influirà de manera clara en l'orientació del vot dels electors, atès que, des que va fer les declaracions del 3 d'octubre del 2017, el rei Felip VI va abandonar la neutralitat política que fins a aquell moment, almenys públicament, havia mantingut per posicionar-se clarament en contra dels postulats i les posicions de les formacions independentistes", diu l'escrit.
A més, JxCat afegeix que el fet que el monarca sigui un poder públic fa que tingui més exigència d'abstenir-se durant la campanya electoral -més enllà de cridar a la participació.
És per això que JxCat sol·licita a la Junta Electoral de Barcelona que acordi requerir a la casa reial que ajorni fins després de les eleccions del 10 de novembre l'acte programat per al dia 4. Recorda, a més, que aquests premis se solien donar al juny, i no al mes de novembre. En cas que no s'atengui aquesta petició, JxCat demana a l'ens electoral que ordeni al rei que limiti la seva participació al lliurament dels guardons, sense que les seves intervencions puguin fer valoracions o consideracions que "vulnerin la imparcialitat".
Com a conseqüència de la visita del rei, el ministeri de l'Interior ha activat un nou dispositiu policial per reforçar l'actual a Catalunya. Els nous agents que es desplacin fins al territori català actuaran en el marc del mateix operatiu dissenyat fins ara "en coordinació i col·laboració amb els Mossos d'Esquadra". D’entrada, l’organització juvenil Arran ja ha convocat mobilitzacions per protestar per la visita del monarca, però s’espera que se’n promoguin més per part dels CDR.
Un parell d'hores després que Borràs fes públic el recurs a la Junta Electoral, també va moure fitxa ERC. En un document pràcticament calcat, els republicans també critiquen l'"electoralista" visita de Felip VI i demanen que s'ajorni fins passat el 10-N. "Fer l'acte amb premura just abans de les eleccions no respon a criteris d'estat sinó electorals", afirma el partit, tot recordant que mai fins ara el rei s'havia desplaçat a Barcelona en campanya electoral.
"És evident que el cap d'Estat té una clara voluntat d'influir en l'orientació del vot dels electors aprofitant-se de la seva situació de privilegi. Això vulnera clarament la LOREG i també l'esperit de la pròpia llei, que busca que tots els partits que es presenten a les eleccions gaudeixin de les mateixes oportunitats", afegeixen els republicans. La visita, conclou ERC, no es pot emmarcar en un fet habitual perquè Felip VI "darrerament, ni mai, ha sovintejat gaire Catalunya".
El PSC creu que és "absurd" el recurs a la Junta Electoral que han presentat JxCat i ERC perquè Felip VI ajorni la visita a Barcelona per després del 10-N en considerar que pot influir en l'orientació de vot. El candidat dels socialistes al Senat, Manuel Cruz, ha expressat que considerar que la presència del cap d'estat a un punt del territori és electoralista és "directament absurd" i "una mica ridícul". En un acte a Sant Feliu de Guíxols, Cruz creu que la lectura hauria de ser diferent, ja que el que pot afectar electoralment, considera, són els aldarulls que "estan preparant" aquells que no són "partidaris" de la monarquia.
