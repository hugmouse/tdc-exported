
# آیت‌الله موحدی کرمانی: تشیع انگلیسی در اعتراضات عراق جنایت می‌کند/آمریکا عامل مشکلات است

Published at: **2019-11-01T12:13:00+00:00**

Author: ****

Original: [جامعه خبری تحلیلی الف](https://www.alef.ir/news/3980810056.html)

خطیب نماز جمعه تهران گفت: شیعیان انگلیسی در اعتراضات عراق نفوذ کرده‌اند و در کربلا و بصره جنایاتی مرتکب شدند که مردم عراق باید صفوف خود را از آنها جدا کنند.
 به گزارش مهر، آیت‌الله موحدی کرمانی امام جمعه موقت تهران در خطبه‌های این هفته نماز جمعه تهران اظهار داشت: زرق و برق دنیا نباید ما را از یاد آخرت بیندازد، ما یک زندگی موقتی در این دنیا داریم و منزل ابدی قیامت است و سعادت ابدی آنجاست. ای کسانی که دنیا گولتان زده است! ای کسانی که به بیت المال تجاوز می‌کنید و می دزدید و غارت می‌کنید و می‌درید و بعد فرار می‌کنید! یادتان باشد در قیامت نمی توانید فرار کنید.
وی افزود: در قیامت از امانت سوال می کنند، مسئولین! یادتان باشد هر مسئولیت که در این دنیا دارید در قیامت سوال می‌شود. در وقت عبور از پل صراط از شما سوال می شود که با انقلاب و این امانت چه کردید؟ آیا در این مسئولیت وظیفه را خوب انجام دادید و به یاد فقرا بودید یا نبودید؟ آیا سعی کردید مشکلات را حل کنید آیا امضا کردید یا یکی دو روز آن را معطل کردید به امید ریزمیزی؟
امام جمعه موقت تهران گفت: مردم به مسئولین کشور، به مسئولین امنیت و فرهنگی اعتما میکنید و بچه هایشان را به مدرسه و دانشگاه می فرستند، این مغزها امانت دست شماست، این مغزها را با چه پر می‌کنید و با چه صحنه هایی؟ این نوجوان در موبایل چه می‌بیند؟ پدران و مادران ببینید این نوجوان و کودکان چه می‌بیند؟ اگر صحنه آلوده دیدند دیگر آلوده می‌شوند، مراقب باشید. آنهایی که حمایت می‌کنند و می‌گویند این صحنه‌ها آزاد باشد تا خودشان انتخاب کنند، بگویند آیا اجازه می‌دهید وزارت بهداشت غذای مسموم در اختیارتان بگذارد و بگوید مردم خودشان تشخیص بدهند؟ ایا جوان و نوجوان که مسائل فقهی را نمی‌داند تشخیص بدهد؟ همه این ها جواب دارد، مراقب باشیم که جلوی ما را می گیرند و مواخذه می‌کنند.
موحدی کرمانی در خطبه دوم نماز جمعه تهران با اشاره به بیانات مقام معظم رهبری در جمع دانش‌آموختگان دانشگاه‌های افسری ارتش اظهار داشت: از بیانات حکیمانه مقام معظم رهبری در جمع ارتشیان همگی بهره مند شدیم. ایشان مطالب ارزنده ای فرمودند. مخصوصا در رابطه با عراق و لبنان مطالبی فرمودند که ان شاأالله موردتوجه آنها قرار بگیرد. خداوند به همه توفیق بهره گیری و استفاده از بیانات معظم له را بدهد. مردم عراق در طول ۱۰۰ سال اخیر به دلیل ساختارهای غلط و توزیع بودجه، در فقر و تبعیض به سر می‌برند و مردم عملا بهره ای از بودجه ندارند و در تجمعات خیابانی خود خواهان عدالت و حل مشکلات بودند و هستند.
وی عنوان کرد: مرجعیت محترم عراق هم دولت را موظف به اصلاحات و رسیدگی به اعتراضات نمودند. در عین حال در روزهای اخیر فقط شاهد اصلاحات و مطالبات اقتصادی نبودیم. دشمنان عراق بیکار ننشستند و از هر گوشه ای وارد شدند و به خشونت روی آوردند و مردم مظلوم و بی گناه را مورد حمله قرار دادند و جمع کثیری را کشته و عده بیشماری را مجروح کردند. حتی بعضی از متدینین را قطعه قطعه کرده و برخی را در آتش سوزاندند.
خطیب نماز جمعه تهران با بیان اینکه باید توجه کرد که دشمن مترصد است ببیند فرصتی به دست می‌آید تا بر موج سوار شود و این اوضاع را به وجود آورد، گفت: طبق اطلاعی که پیدا کردیم سفیر آمریکا در عراق به صورت علنی از خشونت حمایت می‌کند و با صراحت نیروهای انتظامی عراق را از کنترل این رفتارها منع می‌کند. این در حالی است که دولت آمریکا در طول ۱۶ سال گذشته روزانه بیش از ۱ میلیون بشکه نفت از عراق تحت عنوان غرامت جنگی بهره می‌گیرد و چپاول می‌کند.
وی با تاکید براینکه یکی از عوامل اصلی مشکلات اقتصادی مردم عراق همین آمریکای جنایتکار است عنوان کرد: مردم متدین عراق تحت زعامت مرجعیت و در چارچوب قوانین و دولت قانونی خود، راه اصلاح واقعی را می شناسند و توان حل مسائل را دارند. کما اینکه در سال‌های گذشته توانستند بحران امنیت را حل کنند. نکته ای که باید عرض کنم در اعتراضات عراق، اینکه برخی گروه های منحرف که ما آنها را «شیعه انگلیسی» می‌دانیم هم نفوذ کرده و به خصوص در کربلا، بصره و اماره جنایاتی مرتکب شدند که مردم عراق باید صفوف خود را از آنها جدا کنند.
خطیب نماز جمعه تهران در رابطه با لبنان خاطرنشان کرد: ریشه اصلی تظاهرات مردم در لبنان عدم اعتنای دولت به مشکلات معیشتی مردم است. در طول سال‌های گذشته دولت حریری از خارج وام گرفته و مردم لبنان را بدهکار کرده است بدون اینکه این وام ها بهبودی در زندگی مردم ایجاد کند، در حالی که نیاز سالانه اداره اقتصاد و معیشت مردم حدود ۱۵ میلیارد دلار است و دولت های مختلف لبنان با بی تدبیری حدود ۱۲۰ میلیارد دلار بدهی روی دست مردم گذاشتند که سود سالانه این وام ها از درآمد سالانه دولت بیشتر است.
موحدی کرمانی افزود: مردم از فساد و تبعیض به تنگ آمدند و چاره کار خود را در اعتراض دست جمعی دیدند. دولت لبنان باید از این آهنگ عمومی برای اصلاح استفاده کند اما استعفای نخست وزیر لبنان نشان داد بعضی از دسته های سیاسی لبنان مصلحت اسرائیل، آمریکا و بعضی دولت های عرب را بر مصلحت مردم ترجیح می دهند. استعفای نخست وزیر می تواند سبب تشدید اعتراضات خیابانی شده و در نهایت طوائف مختلف را با یکدیگر درگیر نماید.
وی ادامه داد: از این‌رو به برادران از طوائف مختلف و رهبران آنها توصیه می کنیم مراقب باشند. لبنان دشمنان خشمگینی دارد. همان‌ها که از مردم مقاوم لبنان لطمه خوردند و مقاومت سرسختانه مردم لبنان را برای جهان اسلام و جهان عرب الهام بخش می‌دانند و از آنها می ترسند، در کمین همه لبنانی ها نشسته و به اختلافات درون لبنان دل بسته اند. مقاومت لبنان با اکثریتی که در مجلس لبنان دارد می تواند دولت تشکیل دهد اما تمایلی به آن ندارد و مایل است قوانین و توافقاتی را که در ۳۰ سال پیش میان طیف های مختلف لبنانی برقرار بوده است را مراعات کند و شیعیان حزب الله بازوی یاری همه لبنانی‌ها باشد. از خدا می خواهیم هرچه زودتر آتش این فتنه را خاموش کند و مردم عراق طعم وحدت را هرچه سریعتر بچشند.
