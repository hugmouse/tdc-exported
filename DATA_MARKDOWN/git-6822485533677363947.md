
# اعلام گام چهارم کاهش تعهدات برجامی/ روحانی: از فردا گازدهی در فردو آغاز می‌شود/ باید گفتگو و مذاکرات در هر سطحی با هر کسی انجام شود

Published at: **2019-11-05T10:49:00+00:00**

Author: ****

Original: [جامعه خبری تحلیلی الف](https://www.alef.ir/news/3980814072.html)

رئیس جمهور با اعلام آغاز گام چهارم کاهش تعهدات برجامی جمهوری اسلامی ایران تأکید کرد به کشورهای ۱+۴ و دوست اعلام می‌کنیم که فعالیت جدید ما با نظارت آژانس بین المللی انرژی اتمی خواهد بود. از فردا گازدهی در فردو آغاز می‌شود که ممکن است با آغاز این گام سر و صداهایی ایجاد کنند، اما هر وقت که آنها به تعهدات خود عمل کنند، این گام قابل بازگشت است.
به گزارش الف، حجت الاسلام و المسلمین حسن روحانی روز سه شنبه در مراسم افتتاح کارخانه نوآوری آزادی، ایجاد 300 هزار اشتغال در شرکتهای دانش بنیان را بسیار ارزنده دانست و اظهارداشت: شرکتهای دانش بنیان با تولید علم و درآمد، قدرت، رفاه و عزت می آفریند و باید بین سرمایه گذار و شرکتهای نوپا پیوند ایجاد کرد.
حسن روحانی ، بهره برداری از کارخانه نوآوری آزادی را افتخارآمیز دانست و گفت: اینکه امروز در فعالیت صنعتی و خدماتی، از حالت سنتی خارج می‌شویم موضوعی بسیار خوب و مهم بشمار می‌رود.
رئیس جمهور با بیان اینکه معمولاً کارخانه‌هایی که در کشور افتتاح می‌شود در بخش‌های مختلف صنعتی مانند فولاد، مس، گاز، نفت، پتروشیمی و نساجی است ، اظهار داشت: امروز در بحث افتتاح کارخانه وارد فاز نو و جدیدی شده‌ایم و این کارخانه با آنچه در گذشته به بهره‌برداری می‌رسید، تفاوت دارد.
روحانی افزود: این مجموعه یک کارخانه نوآوری است و این بسیار حائز اهمیت است چرا که در کارخانه‌های معمولی نوآوری‌های قبلی عملیاتی می‌شود، یعنی نتایج گام‌های گذشته به عمل می‌رسد اما در این کارخانه ایده‌های نو پدید آمده و آفریده می‌شود.
رئیس جمهور تصریح کرد: در این کارخانه شرکت‌های استارت‌آپ و  جوانان نوآفرین‌ تلاش و فعالیت کرده و در کنار آنها شتاب‌دهنده‌ها یاری‌گری می‌کنند و در کنار هم کار را به پیش می‌برند تا در پیچ و خم‌های اداری متوقف نشوند.
روحانی با بیان اینکه توسعه فعالیت‌های نوآورانه نیاز به فرهنگ، زیرساخت و همکاری دارد، گفت: همفکری، هم‌آوایی و همکاری باید در کنار هم قرار بگیرند تا بتوانیم به نتیجه مطلوب برسیم.
رئیس جمهور با اشاره به گزارش‌های ارایه شده در جلسه با مسئولان این مجموعه و شتاب‌دهنده‌ها و سرپرست های شرکتهای استارت‌آپ‌، اظهار داشت: معمولاً در صنعت، فناوری و علم دنباله‌رو هستیم  به گونه‌ای که در علوم جدید، کشورهای صنعتی و پیشرفته گامی را برداشته‌اند و ما می‌خواهیم آن را دنبال کرده و مانند آنها اقدام کنیم، اما در این مجموعه می‌توانیم نوآوری را به معنای آنکه دیگری آن را انجام نداده و در آن اولین هستیم، داشته باشیم.
روحانی با اشاره به اینکه کسی که رساله دکترا می‌نویسد باید مطلبی نو ارایه کند و ایده‌ای جدید را به ثمر برساند، اظهار داشت: بر این اساس می‌توانیم با استفاده از شرایط بوجود آمده در برخی امور پیشتاز باشیم، به گونه‌ای که ایده‌ای را به مرحله عمل، تولید و ارایه به بازارهای داخلی و خارجی برسانیم.
رئیس جمهور تأکید کرد: افتخار دولت های یازدهم و دوازدهم این است که گام‌های خوبی را در این عرصه برداشته است؛ البته ممکن است این تلاش‌ها کامل نبوده یا کمتر از انتظار نسل جوان باشد، اما در مجموع یک حرکت بسیار خوبی به انجام رسیده است.
روحانی با بیان اینکه تمامی مجموعه‌های استارت‌آپی فعال در این کارخانه به نوعی کارشان به پیشرفت آی‌سی‌تی و پهنای باند مربوط است، گفت: اگر پهنای باند وجود نداشت، بسیاری از این امور امکان تحقق پیدا نمی‌کرد و این در حالی است که دولت برای اینکه امروز بتوانیم در حوزه پهنای باند امکانات لازم را داشته باشیم، فشارهای بسیاری را تحمل کرده است.
رئیس جمهور با بیان اینکه هنگامی که در یک منطقه به جای راهی معمولی آزادراه ایجاد می‌شود به همان اندازه که در امور تسهیل ایجاد می‌کند، به طور طبیعی مشکلات هم بیشتر می‌شود، گفت: ما باید تلاش کنیم در هر عرصه‌ای مشکلات را کاهش دهیم.
روحانی با بیان اینکه با افتتاح کارخانه نوآوری آزادی کار عظیم و بزرگی صورت گرفته خاطر نشان کرد: اینکه در این مجموعه همه فعالان نوآور در یک سالن در کنار هم قرار دارند، بسیار حائز اهمیت است، چرا که اینگونه می‌توانند همدیگر را بهتر شناخته و از یکدیگر یاری بگیرند و این اشتراک مهم و به نوعی مصداق دستور قرآن در زمینه تعاون و همکاری است.
رئیس جمهور افزود: مهندسی ساختمان، اولین فضا را برای همکاری بوجود می‌آورد و نحوه طراحی ساختمان می‌تواند در پیشبرد امور کمک‌کننده باشد.
روحانی با اشاره به برخی گلایه‌ها از سوی فعالان حوزه نوآوری و شتاب‌دهنده‌ها و استارت‌آپ مبنی بر اینکه برخی وزارتخانه‌ها هنوز در روش‌های سنتی باقی مانده و به سختی شرایط نو و فعالیت‌های نوآورانه را می‌پذیرند، گفت: مطمئناً ایجاد این زیست بوم جدید در کشور نیاز به فرهنگ‌سازی دارد و باید تلاش کنیم این محیط جدید را در عرصه‌های مختلف معرفی کرده و بشناسانیم.
رئیس جمهور تأکید کرد: مطمئناً دنیای آینده با دنیای امروز جهان متفاوت خواهد بود و سبک زندگی هم بر این اساس تغییر خواهد کرد. همانطور که زمانی که تلفن همراه به ایران آمد، هیچ‌کس باور نمی‌کرد که روزی موبایل به تحولی در زندگی مردم تبدیل شده و به گونه‌ای شود که این وسیله دوست همراه افراد از صبح تا شب باشد، اما امروز اکثر مردم یک دوست و یار جدیدی دارند که البته می‌تواند کمک‌کننده و یا منحرف‌کننده باشد.
روحانی در بخش دیگری از سخنان خود با اعلام آغاز گام چهارم کاهش تعهدات برجامی جمهوری اسلامی ایران تأکید کرد به کشورهای 1+4 و دوست اعلام می‌کنیم که فعالیت جدید ما با نظارت آژانس بین المللی انرژی اتمی خواهد بود و گام چهارم همانند گام‌های قبلی قابل بازگشت است و هر زمان که آنان به تعهدات اول ژانویه 2017 خود بازگردند ما نیز به تعهدات خود در این تاریخ باز خواهیم گشت.
رئیس جمهور با بیان اینکه طبق برجام قرار بر این شد که 1044 سانتریفیوژ در فردو بچرخند، اما گازی تزریق نشود، تصریح کرد: از فردا گازدهی در فردو آغاز می‌شود که ممکن است با آغاز این گام سر و صداهایی ایجاد کنند و از حساسیت آنها نسبت به فردو باخبریم، اما هر وقت که آنها به تعهدات خود عمل کنند، این گام قابل بازگشت است و باید بدانند که نمی‌توانیم یکجانبه به برجام پایبند باشیم، اما آنها اقدامی نکنند.
روحانی با بیان اینکه به تمام مذاکرات پشت پرده برای حل و فصل موضوع متعهد هستیم تا به جلو حرکت کنیم، تصریح کرد: برخی از کشورها تلاش کردند که قبل از امروز به نتیجه برسیم، اما ناچاریم گام چهارم را از فردا برداریم و ظرف 2 ماه آینده فرصت مذاکره وجود دارد تا به راه‌حل درستی دست یابیم تا کل تحریم‌ها از جمله بخش فلزات و بیمه برداشته شود، نفت را به راحتی بفروشیم و از پول‌هایمان در بانک‌ها استفاده کنیم.
رئیس جمهور تأکید کرد: مطمئناً راهی که انتخاب کردیم، مسیری درست است و دنیا بداند ملت ایران همچنان که ملتی مقاوم و اهل ایستادگی است، اهل مذاکره و گفتگو نیز هست.
روحانی افزود: همچنان که امروز در این کارخانه ، شتاب‌دهنده‌ها و ارایه‌کنندگان طرح‌های نو حضور دارند در وزارت خارجه نیز شتاب‌دهنده‌ها و طراحان طرح‌های نو داریم و ان‌شاء الله نتیجه نهایی به نفع ملت ایران خواهد بود.
رئیس جمهور خطاب به نوآوران و فعالان عرصه نوآوری، گفت: شما امروز کار بسیار بزرگی را به انجام رساندید و دولت نیز کماکان مانند گذشته در خدمت شما خواهد بود.
روحانی در بخش دیگری از سخنان خود با اشاره به اینکه در معاونت علمی شخصیتی همانند دکتر ستاری حضور یافت که کار شرکت‌های دانش‌بنیان را باور داشت و به خوبی می‌شناخت که کار بسیار بزرگی است، گفت: همه وزرا و دستگاه‌ها آماده یاری‌رسانی هستند و همه وزرا و اعضای هیأت دولت باید از این مرکز بازدید کنند.
وی با تأکید بر اینکه دنیای فناوری یک وادی محدود نبوده بلکه دنیایی بزرگ و وسیع است، ادامه داد: زمانی بود که وقتی پشت تریبون می‌رفتیم برخی فکر می‌کردند که مرتکب جرم شده‌ایم و باید بالای منبر رفت. آغاز تحولات سخت است و سنت‌گرایان و کسانی که تفکرات قدیمی دارند به سختی می‌توانند شرایط جدید را درک کنند که البته شرایط زمانه خود را تحمیل می‌کند.
روحانی با بیان اینکه ابتدا باید این فرهنگ را به سرمایه‌گذار منتقل کنیم که با سرمایه‌گذاری در این بخش ایجاد سرمایه بیشتر و راحت‌تر است، گفت: می‌توان با علم و فناوری تحول بسیار بزرگی در اقتصاد و اشتغال بوجود آورد.
رئیس جمهور با بیان اینکه ایجاد 300 هزار اشتغال با  حدود 4500 شرکت دانش‌بنیان و درآمد 90 هزار میلیارد تومانی و تقریباً به اندازه بودجه کل کشور، بسیار مهم است، تصریح کرد: این مهم می‌تواند قدرت، رفاه و تحول در زندگی مردم ایجاد کند. چرا که هر که دانا است، تواناست و شرکت‌های دانش‌بنیان و علمی هستند که می‌توانند به ما در همه زمینه‌های نظامی، زندگی روزانه، صنعت، کشاورزی و خدمات، قدرت دهند.
روحانی تأکید کرد: با توجه به شرایط تحریم، شرکت‌های دانش‌بنیان بیش از همیشه  برای عزت، حیثیت و ایستادگی کشور، ارزش و اهمیت دارند.
رئیس جمهور تأکید کرد: تنها با شعار مقاومت، مقاومت درست نمی‌شود، بلکه در سایه علم، دانش، تلاش، کار و مذاکره، مقاومت بوجود می‌آید و اینها با همدیگر منافاتی ندارد و مقاومت زمینه را برای مذاکره آماده می‌کند تا از مقاومت بهره‌برداری نماییم.
روحانی با اشاره به اینکه 8 سال دفاع کردیم اما در 31 سال پس از آن در حال مذاکره برای این جنگ هستیم، گفت: در سفر سال گذشته به عراق از محورهای مذاکرات با مقامات این کشور، آثار و اختلافات جنگ 31 سال قبل بود و شاید سال‌ها مذاکره برای رسیدن به اهداف نیاز داشته باشیم.
رئیس جمهور همچنین به نامه‌های آیت‌الله رفسنجانی به صدام برای آزادسازی اسرای ایرانی در عراق، اشاره کرد و افزود: در ابتدا به اصالت نامه‌های صدام شک داشتیم، اما بعد از مذاکرات به توافق رسیدیم و همه اسرا آزاد شدند و درباره تمام سرزمین‌های مورد بحث به نتیجه رسیدیم و در نهایت با این مذاکرات بود که در سازمان ملل موفق شدیم عراق را به عنوان آغازگر جنگ محکوم کنیم.
روحانی با تأکید بر اینکه فرق شرایط تحریمی ظالمانه، غلط و غیرقانونی کنونی با گذشته در این است که ما می‌گفتیم تحریم‌ها ظالمانه است، اما کشورهای دیگر قبول نمی‌کردند و با ما هم‌آوا نبودند، تصریح کرد: اما امروز به جز چند کشور همه با جمهوری اسلامی ایران هم‌آوا هستند که تحریم‌ها غلط، ظالمانه و غیرقانونی است و تمامی کشورها حتی اروپا نیز اقدامات آمریکا را محکوم می‌کند و این امتیاز ماست که دنیا با ما هم‌آوا، هم‌سخن و هم‌فکر است.
رئیس جمهور با بیان اینکه آمریکا با اعمال تحریم‌های خطرناک به دنبال تسلیم کردن جمهوری اسلامی ایران بود، اما تسلیم نشدیم، خاطر نشان کرد: سخت‌ترین شرایط را در سال 97 داشتیم که توانستیم مشکلات را مهار کنیم و از 13 آبان سال گذشته که آمریکا تحریم‌های خود را اجرایی و عملیاتی کرد تا 13 آبان امسال شرایط در کنترل تورم رشد اقتصادی، سرمایه‌گذاری و اشتغال‌زایی بهتر شده است.
روحانی با بیان اینکه آمریکا می‌خواست ما را بشکند و تسلیم و تحقیر کند، تأکید کرد: تسلیم شدن و پذیرش حقارت زشت است و این ایستادگی که مایه افتخار جمهوری اسلامی ایران است.
رئیس جمهور با طرح این پرسش که این ایستادگی چه زمانی حل خواهد شد، ادامه داد: باید گفتگو و مذاکرات در هر سطحی با هر کسی انجام شود و الان در شرایطی هستیم که دنیا ما را باور دارد و راه برای مذاکره باز است.
روحانی با اشاره به سفر سال جاری خود به سازمان ملل تأکید کرد: به جای اینکه ساختمان سازمان ملل مرکز تحولات سیاسی شود، اما اتاق محل اقامت هیأت ایرانی مرکز تحولات سیاسی شد که این افتخار ملت ایران است.
رئیس جمهور با بیان اینکه ملاقات روسای جمهور سایر کشورها با هیأت ایرانی به معنای مقاوم بودن ملت ایران است، ادامه داد: وقتی رئیس جمهوری، نمایندگی ملتی با عظمت را دارد، این نشانگر عظمت آن رئیس جمهور است و تمام ذکر و فکر روزنامه‌ها و رسانه‌های دنیا این بود که از اتاق محل اقامت رئیس جمهور ایران چه خبری بیرون می‌آید.
روحانی با بیان اینکه قدم‌های برداشته شده در گذشته در نیویورک به ثمر نرسید اما این به معنای آن نیست که باید مأیوس شویم بلکه این راه ادامه دارد، تأکید کرد: در نیویورک به دنبال دو هدف بودیم، یکی اینکه آمریکایی‌ها راست نمی‌گویند و همه کشورها اذعان داشتند که ایران درست می‌گوید و ما آنان را قانع کردیم که آماده مذاکره‌ایم، ترسی نداریم و در طول 40 سال گذشته تخصص ما مذاکره بوده است.
رئیس جمهور تأکید کرد: ما اعلام کردیم که آمریکا باید رسماً اعلام کند که تحریم‌ها درست نیست و با حضور روسای جمهور 1+5 آماده مذاکره‌ایم.
روحانی با اشاره به اینکه برخی کشورها می‌خواستند، اینگونه تلقی کنند که ایران به عربستان حمله کرده و بنابراین آغازگر جنگ در منطقه است، ‌افزود: هدف دوم ما از این سفر این بود که توضیح دهیم حملات به عربستان ارتباطی به ایران نداشته، بلکه جنگی بین یمن و آن کشور بوده است و کشورهای مدعی این اتهامات باید دلایل و مدارک خود را مطرح کنند.
رئیس جمهور تصریح کرد: ما به جای آن اتهامات، پیشتاز طرح صلح هرمز شدیم و زمانی در منطقه تنها کسی که می‌گفت طرحی دارد آمریکا بود، اما امروز این ایران است که اعلام می‌کند طرح صلح دارد.
