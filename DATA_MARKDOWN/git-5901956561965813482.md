
# Začetek konca? Levica v opozicijo

Published at: **2019-11-06T16:02:00+00:00**

Author: **STA, Ma. M.**

Original: [Slovenske novice](https://www.slovenskenovice.si/novice/slovenija/clanek/zacetek-konca-levica-v-opozicijo-246611)

LJUBLJANA – Koordinator Levice Luka Mesec je opozoril, da bi koalicija s sprejemom dopolnil povozila predlog Levice za ukinitev dopolnilnega zdravstvenega zavarovanja. »Padla je še zadnja domina, ugotavljamo, da je vlada dokončno prekinila sodelovanje in odstopila od dogovora z nami,« je dejal Mesec.Odbor DZ za zdravstvo je bil danes po napovedi koalicije, da bo vložila dopolnila, prekinjen. A v Levici ugotavljajo, da je koalicija pokazala svoje nestrinjanje s predlogom Levice, ob čemer je Mesec izpostavil zlasti namen solidarnostnega plačevanja zavarovanja. Med drugim je omenil še spremembe dohodninske lestvice, ukinitev dodatka za delovno aktivnost in proračun. Sporazum, ki so ga sklenili z vlado, tako po besedah Mesca za Levico ni več zavezujoč in so odslej v polni opoziciji.Premier Marjan Šarec je prepričan, da ni vlada tista, ki bi zapuščala Levico, ampak je lahko prej obratno. Šarec je ob robu odprtja pohištvenega sejma v Ljubljani že pred tem dejal, da je svoje, kar se tiče Levice, že povedal in da si sodelovanja ne želi prekiniti. Znova je obžaloval politiko ultimatov oziroma vsakokratnega zaostrovanja, saj ocenjuje, da se da v tišini in v nekem normalnem dialogu veliko narediti. »Je pa res, da bi od Levice tudi pričakoval nekaj več potrpežljivosti, kajti veliko projektov smo izvedli skupaj in tudi ti projekti, ki se že izvajajo, so v sodelovanju z Levico. Niso pa vsi njihovi projekti izvedljivi na ta način, kot si oni zamišljajo.« Poudaril je, da je LMŠ kot sredinska stranka pripravljena na kompromise in jih tudi sprejema. »Politika je pač kompromis, zlasti v demokraciji in zlasti pri manjšinski vladi.« Opozoril je, da ukinitve dopolnilnega zdravstvenega zavarovanja že pretekle večinske vlade z manj partnerji niso bile sposobne izpeljati. »Potem si ne smemo nič očitati, če tej manjšinski vladi to ne bo uspelo.« Obenem pa je poudaril, da ne obupuje, in ponovil, da lahko zakonodajo sprejmejo le, če bodo vsi vložili napor v iskanje kompromisa. 
