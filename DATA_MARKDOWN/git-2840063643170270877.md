
# Natalia Titova: La malattia è peggiorata, ecco perché ho lasciato 'Ballando'

Published at: **2019-11-06T19:09:00+00:00**

Author: ****

Original: [Adnkronos](https://www.adnkronos.com/intrattenimento/spettacolo/2019/11/06/natalia-titova-malattia-peggiorata-ecco-perche-lasciato-ballando_c7y4xtFpinWwPBeg6RO9mN.html)

di Ilaria Floris
"Questo problema al ginocchio non può sparire, può solo peggiorare. Per questo motivo ho smesso di ballare un po’ prima del previsto: sentivo che meglio di così non potevo fare, e che da quel momento in poi sarebbe solo stato peggio. È come decidere di andare via un’ora prima piuttosto che dieci minuti dopo". Natalia Titova, protagonista della 'Cassettiera' di 'Vieni da me' su Rai 1 condotto da Caterina Balivo, spiega così la malattia che l’ha costretta ad abbandonare 'Ballando con le stelle'.
"Sono nata con un problema al ginocchio, una osteomielite -ha detto la brava ballerina russa naturalizzata italiana- e i dottori mi avevano vietato qualsiasi tipo di sport. Da piccola ho rischiato di perdere la gamba e fino a 16 anni sono andata dal dottore due volte l’anno. Prima di entrare dal medico mia mamma si raccomandava di non dirgli che invece loro mi facevano fare sport. Ho fatto di tutto grazie a mio padre e a mia madre: ginnastica ritmica, pallavolo, nuoto, danza…".
Quanto a 'Ballando con le Stelle', la Titova ha spiegato quanto le sia dispiaciuto lasciarlo: "Mi è dispiaciuto, ma non volevo peggiorare davanti al pubblico italiano che mi guardava. Volevo finire quando stavo ancora al top e credo che tutti gli sportivi la pensino così. Sapevo che più di quello non avrei potuto dare. La decisione è stata veramente dura, ma ero consapevole che sarebbe stato meglio smettere in quel momento".
