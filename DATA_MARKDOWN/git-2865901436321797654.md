
# Kanelo nokautirao Kovaljova za svetsku titulu

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/ostali-sportovi/vesti/kanelo-nokautirao-kovaljova-za-svetsku-titulu/341486)

Blistava karijera Saula Alvareza, u bokserskom svetu poznat po nadimku Kanelo (cimet), nastavlja se i u kategoriji više. Meksički bokser, jedan od najplaćenijih sportista današnjice, oprobao se u poluteškoj kategoriji i u borbi meseca je pobedio sjajnog rusa Sergeja Kovaljova i to nokautom u 11. rundi.
Sve do tog momenta bila je to izjednačena borba, Kovaljov se trudio da odbranu svoju titulu prvaka sveta u WBO verziji poluteške kategorije, ali jedan aperkat ga je pogodio u bradu i spasa mu nije bilo. Alvarezu je bio dovoljan još jedan udarac da završi meč, da obori Rusa na pod i da mu preotme šampionski pojas.
Prema bodovanju sudija, Kanelo je imao malu bodovnu prednost pre nokauta. Njegov uspeh je tim veći što je morao da za ovu borbu preskoči dve kategorije, da bi izazvao Kovaljova. Sada je 29-ogodišnji Meksikanac osvojio šampionske pojaseve u četiri različite težinske kategorije.
Alvarez je bilans u karijeri popravio na 54 pobede, od kojih 37 nokautom, uz dva nerešena meča i jedan poraz, od Flojda Mejvedera džuniora. S druge strane, Kovaljov je pretrpeo četvrti poraz u 39 mečeva, a sva četiri je doživeo u poslednjih osam borbi, što znači da je njegova zvezda u silaznoj putanji.
Prema procenama bokserskih stručnjaka, vrlo verovatno je da će Saul Alvarez uskoro treći put ukrstiti rukavice sa Genadijem Golovkinom, sa kojim je odboksovao dva veoma tesna meča. Jedan je završen nerešeno, a drugi je Meksikanac dobio podeljenom odlukom sudija.
