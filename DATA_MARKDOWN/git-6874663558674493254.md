
# צנזורת קמפיינים פוליטיים: יוטיוב החליטה לא להחליט

Published at: **2019-11-04T00:00:00+00:00**

Author: **רפאל קאהאן**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773032,00.html)

גוגל מתקשה לבחור במדיניות צנזורת קמפיינים פוליטיים ביוטיוב - כך דיווח אמש (ב') אתר CNBC. בשבוע האחרון התפתח דיון ער בנושא על רקע מדיניותה של פייסבוק להתיר כל קמפיין של מועמדים למשרות ציבוריות, בטענה שאין לה את הכלים לקבוע מהו פרסום לגיטימי. לעומתה, הודיעה טוויטר שלא תאפשר כל פרסום פוליטי, כדי למנוע ניצול לרעה של הפלטפורמה להסתה ודיסאינפורמציה.
יוטיוב היא בפועל רשת חברתית, בה פעילות תגובות ושיח לצד הסרטונים שהפכו אותה למפורסמת. לא פעם נצפו דברי הסתה ותוכחה בתגובות, וגם הסרטונים עצמם מכילים לפעמים מסרים שנעים בין חומר לגיטימי טעון  ובין שיח שנאה של ממש.
לפי דיווח של הוול סטריט ג'ורנל, ניסתה יוטיוב למשוך מפרסמים ולקבל תקציבי פרסום פוליטי בתור אלטרנטיבה לפייסבוק ולפרסום בטלוויזיה. לשם כך, השיקה כלי שמאפשר אוטומציית הזמנת מיקומים להצגת פרסומות, שממוקד ספציפית לצרכים של קמפיינרים פוליטים. בשלב זה, הפרסום הפוליטי אינו מקור רווח מהותי עבור החברה; לפי דו"ח שקיפות שפרסמה גוגל החברה הכניסה מאז מאי 2018 כ-121 מיליון דולר מפרסום מודעות של מועמדים או מפלגות; לשם השוואה, עד סוף השנה צפויה החברה להכניס כ-11.38 מיליארד מפרסום כולל.
בינתיים, מצליחה יוטיוב לחמוק משאלת הפרסום הפוליטי; דוגמה טובה לכך התגלתה בשבועות האחרונים, לאחר שפרסומות של קמפיין טראמפ שתקפו את המועמד הדמוקרטי ג'ו ביידן זיכו את פייסבוק בביקורות נוקבות. יוטיוב, לעומתה, לא זכתה לטענות על אף שפורסמו בה אותן המודעות בדיוק. נראה שיוטיוב היא פלטפורמה פחות פופולרית עבור פוליטיקאים, אף שמדובר במדיום אהוב ביותר. יתכן שהסיבה היא שלתכנים ביוטיוב פחות חיבור לחדשות שוטפות ואקטואליה, ופייסבוק וטוויטר נוחות יותר להתפתחות שיח והפצת תוכן אמיתי או מטעה.
חשוב גם לומר שלמרות שיוטיוב אולי לא מהווה חלק ישיר מהדיון הפומבי בפרסום פוליטי, הבעיות בפלטפורמה שלה נמצאות במקומות נוספים. למשל, היא מתקשה למשטר את התכנים שמועלים לפלטפורמה שלה; ביוני שעבר הסירה 14 ערוצי תוכן שהתגלו כצינורות לתכנים רוסיים וייצרו מיליארדי צפיות ומיליוני דולרים בהכנסות מפרסום. עם זאת ערוצים אלה לא הוגדרו כפרסום פוליטי, למרות שמדובר בתכנים שיוצרו על ידי גוף מדיני-פוליטי. הנטייה של גוגל במקרים כאלה היא לפעול רק לאחר שהיא מאוימת בקנסות ובחקירות של הרגולטורים - וככל הנראה שגם במקרה זה תנסה להתרחק מסוגיית הפרסום הפוליטי עד שתאולץ להידרש לנושא.
