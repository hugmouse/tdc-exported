
# فریب تخفیف جریمه رانندگی را نخورید

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696245/%D9%81%D8%B1%DB%8C%D8%A8-%D8%AA%D8%AE%D9%81%DB%8C%D9%81-%D8%AC%D8%B1%DB%8C%D9%85%D9%87-%D8%B1%D8%A7%D9%86%D9%86%D8%AF%DA%AF%DB%8C-%D8%B1%D8%A7-%D9%86%D8%AE%D9%88%D8%B1%DB%8C%D8%AF)

معاون اجتماعی پلیس فتا از کلاهبرداری اینترنتی در قالب تخفیف جریمه رانندگی خبر داد.
به گزارش پایگاه خبری پلیس ایران سرهنگ رامین پاشایی روز جمعه، گفت: برخی افراد سودجو و کلاهبردار با طراحی صفحات جعلی در قالب اعطا تخفیف جریمه راهنمایی و رانندگی به مالکان خودرو تا سقف ۸۰ درصد قربانیان را به صفحات جعلی هدایت و پس از انجام مهندسی اجتماعی و دریافت اطلاعات کارت بانکی نسبت به برداشت غیر مجاز از حساب آنان اقدام می کردند.
وی افزود: پلیس فتا در چهارچوب ماموریت های محوله ضمن رصد دائمی فضای مجازی، اقدامات مجرمانه افراد سودجو و کلاهبردار را شناسایی و خنثی می کند.
پاشایی با اشاره شیوه این نوع کلاهبرداری اظهار داشت: پس از هماهنگی با مرجع قضائی و نیز همکاری مجموعه پلیس فتای استان اصفهان، ضمن مسدود سازی سایت مذکور، شناسایی مجرمان در دستور کار پلیس قرار گرفت.
معاون اجتماعی پلیس فتای ناجا افزود: با اطلاع رسانی های صورت گرفته از سوی نیروی انتظامی و همکاری دوجانبه با رسانه ملی، آگاهی و دانش عمومی هموطنان نسبت به جرائم حوزه سایبر ارتقا مناسبی یافته ولی افراد سودجو و کلاهبردار با استفاده از ترفندهای مختلف، مترصد کلاهبرداری از هموطنان و به خصوص کاربران فضای مجازی می باشند.
سرهنگ پاشایی اضافه کرد: شهروندان بایستی نسبت به وقوع این گونه جرائم آگاه بوده و همواره به مرجع ارسال این گونه تبلیغات و آگهی‌های دروغین هوشیار باشند و تمامی اخبار و نیازهای اطلاعاتی خود را فقط از منابع معتبر خبری نظیر رسانه ملی و خبرگزاری های رسمی دنبال کرده و در صورت مشاهده موارد مشکوک، آن را از طریق سایت رسمی پلیس فتا به نشانی www. Cyber police.ir بخش گزارشات مردمی جهت پیگیری لازم منعکس کنند.
