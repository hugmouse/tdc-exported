
# Каталунски кошмар за 9 от Лудогорец

Published at: **2019-11-07T23:53:00+00:00**

Author: ****

Original: [bTV Новините](https://btvnovinite.bg/sport/katalunski-koshmar-za-9-ot-ludogorec.html)

Кошмарна вечер за "Лудогорец"! Българският шампион загуби с 0:6 като гост на "Еспаньол" в мач от четвъртия кръг на група 8 в Лига Европа. Поражението в Каталуния е най-тежкото за "орлите" в турнира и изравнена най-изразителна загуба за разградчани в евротурнирите.
До шестте безответни попадения се стигна заради двата червени картона за футболисти на българския шампион до 35'. Първо бе изгонен Рафаел Форстър, а след това и Яцек Горалски.
За домакините точни бяха Оскар Мелендо (4'), Луис Лопес (19'), Матиас Варгас от дузпа (36'), Виктор Кампусано (52'), Алекс Педроса (73') и Факундо Ферейра (76').
Въпреки това "Лудогорец" запази второ място в групата, което заема с 6 точки, на 4 зад лидера "Еспаньол". В другия двубой тази вечер "Ференцварош" и ЦСКА Москва завършиха наравно 0:0 и унгарците са трети с 3 точки, а руснаците на дъното с 1.
В следващия кръг, на 28 ноември, "Лудогорец" гостува на ЦСКА Москва.

        Съставите
      
"Еспаньол": 13. Д. Лопес, 6. Л. Лопес, 14. Мелендо, 17. Вила, 18. Коршия, 20. Еспиноса, 22. Варгас, 23. Гранеро, 24. Калеро, 26. Лосано, 31. Кампусано
"Лудогорец": 23. Илиев, 4. Сисиньо, 5. Терзиев, 90. Форстър, 3. Недялков, 44. Горалски, 25. Баджи, 92. Лукоки, 84. Марселиньо, 88. Вандерсон, 28. Кешерю
