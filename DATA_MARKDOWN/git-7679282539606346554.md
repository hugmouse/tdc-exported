
# भारत के पहले डे-नाइट टेस्ट की टिकटों को लेकर फैंस में मारामारी, हो रही जबरदस्त ब्रिकी

Published at: **2019-11-07T11:51:03+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/cricket/story-first-day-night-test-kolkata-getting-tremendous-sales-of-ticket-by-fans-2836706.html)

भारतीय क्रिकेट टीम के पहले डे-नाइट टेस्ट को लेकर प्रशंसकों में उत्साह चरम पर पहुंच गया है और तीन दिन में बेची जाने वाली ऑन लाइन टिकटों की बिक्री दो ही दिन में पूरी हो चुकी है। बंगाल क्रिकेट संघ (कैब) ने जारी बयान में बताया कि भारत और बंगलादेश के बीच ईडन गार्डन मैदान पर 22 से 26 नवंबर तक खेले जाने वाले पहले डे नाइट टेस्ट को लेकर लोगों में अभी से काफी उत्साह है और पहले तीन दिनों में ऑनलाइन बेची जाने वाली टिकटों की 30 फीसदी बिक्री पूरी हो चुकी है जबकि चौथे दिन के लिये बेची जाने वाली 3500 टिकटें भी बिक गयी हैं।
कैब के अनुसार, “ग्लोबल कैंसर ट्रस्ट की मदद से 20 स्तन कैंसर पीड़ित मैच के पहले दिन मौजूद रहेंगे जिनका स्वागत करने के लिये कैब अधिकारी मौजूद रहेंगे। तीसरे दिन कैंसर मरीजों को ईडन गार्डन में खेलने का भी मौका मिलेगा।” भारतीय क्रिकेट कंट्रोल बोर्ड(बीसीसीआई) के नये अध्यक्ष सौरभ गांगुली के पदभार संभालने के बाद भारत पहली बार डे-नाइट टेस्ट प्रारूप में खेलने उतरेगा जिससे वह हमेशा मना करता रहा था।
इस मैच के लिये बंगाल क्रिकेट संघ ने ऐतिहासिक ईडन गार्डन मैदान पर बड़े आयोजन की तैयारियां की हैं जहां मेहमान टीम बंगलादेश की प्रधानमंत्री शेख हसीना भी पहले दिन मौजूद रहेंगी।
इसके अलावा प्रधानमंत्री नरेंद्र मोदी को भी आमंत्रित किया गया है जबकि पश्चिम बंगाल की मुख्यमंत्री ममता बनर्जी के भी इस मौके पर उपस्थित रहने की उम्मीद है। क्रिकेट के अलावा शतरंज खिलाड़ी विश्वनाथन आनंद, टेनिस खिलाड़ी सानिया मिर्जा, शटलर पीवी सिंधू, मुक्केबाज़ मैरीकॉम तथा निशानेबाज़ अभिनव बिंद्रा के भी यहां मौजूद रहने की उम्मीद है।
कैब के अनुसार मैच के पहले दो दिनों में भारतीय टीम के पूर्व कप्तानों को भी विशेष निमंत्रण भेजा गया है। मास्टर ब्लास्टर सचिन तेंदुलकर के भी यहां आने की उम्मीद है जबकि क्रिकेट संघ एचआईवी पीड़ित बच्चों के लिये चैरिटी मैच भी आयोजित करने की योजना बना रहा है।
