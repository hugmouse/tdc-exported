
# জাতীয়তাবাদী স্কাইপে দল হয়ে গেছে বিএনপি

Published at: **2019-11-07T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/459215/%E0%A6%9C%E0%A6%BE%E0%A6%A4%E0%A7%80%E0%A7%9F%E0%A6%A4%E0%A6%BE%E0%A6%AC%E0%A6%BE%E0%A6%A6%E0%A7%80-%E0%A6%B8%E0%A7%8D%E0%A6%95%E0%A6%BE%E0%A6%87%E0%A6%AA%E0%A7%87-%E0%A6%A6%E0%A6%B2-%E0%A6%B9%E0%A7%9F%E0%A7%87-%E0%A6%97%E0%A7%87%E0%A6%9B%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF)

স্টাফ রিপোর্টার ॥ বিএনপির ভাইস চেয়ারম্যান মোরশেদ খানের পদত্যাগপত্র এখনও গ্রহণ করা হয়নি। তাকে ম্যানেজ করার জন্য দলের পক্ষ থেকে মহাসচিব মির্জা ফখরুল ইসলাম আলমগীরসহ ক’জন সিনিয়র নেতা চেষ্টা চালিয়ে যাচ্ছেন। তবে এ বিষয়ে জানতে চাইলে বিএনপি মহাসচিব মির্জা ফখরুল ইসলাম আলমগীর মোরশেদ খানের পদত্যাগের কথা জানেন না বলে সাংবাদিকদের জানান। এদিকে বিক্ষুব্ধ মোরশেদ খান বুধবার সাংবাদিকদের সঙ্গে আলাপকালে বিএনপির ভারপ্রাপ্ত চেয়ারম্যান তারেক রহমানের প্রতি ইঙ্গিত করে বলেন, স্কাইপের মাধ্যমে রাজনীতি হয় না। বিএনপি এখন জাতীয়তাবাদী স্কাইপে দল হয়ে গেছে।
জানা যায়, মোরশেদ খানের পদত্যাগপত্রের বিষয়টি নিয়ে ইতোমধ্যেই লন্ডনে অবস্থানরত ভারপ্রাপ্ত চেয়ারম্যান তারেক রহমানের সঙ্গে কথা বলেছেন বিএনপি মহাসচিব মির্জা ফখরুল ইসলাম আলমগীর। তারেক রহমান মির্জা ফখরুলকে বলেছেন, মোরশেদ খানের সঙ্গে কথা বলে তাকে যেন ম্যানেজ করার চেষ্টা করা হয়। এর পর মির্জা ফখরুল ইসলাম আলমগীরসহ বিএনপির আরও ক’জন নেতা মোরশেদ খানের সঙ্গে যোগাযোগ করে পদত্যাগ থেকে বিরত থাকার অনুরোধ করেছেন। পরে তারেক রহমান নিজেও মোরশেদ খানের সঙ্গে কথা বলেছেন বলে সংশ্লিষ্ট সূত্রে জানা যায়।
উল্লেখ্য, দীর্ঘদিনের পুঞ্জীভূত ক্ষোভ ও অভিমানের কারণে বিএনপির ভাইস চেয়ারম্যান ও সাবেক পররাষ্ট্রমন্ত্রী এম মোরশেদ খান মঙ্গলবার রাতে তার ব্যক্তিগত সহকারীকে পাঠিয়ে নয়াপল্টন বিএনপি কেন্দ্রীয় কার্যালয়ে পদত্যাগপত্র জমা দেন। দলের চেয়ারপার্সন খালেদা জিয়ার বরাবরে লেখা পদত্যাগপত্রটি মহাসচিব মির্জা ফখরুল ইসলাম আলমগীরের কাছে পাঠান। এই পদত্যাগপত্রের খবর শুনে বিএনপি নেতাকর্মীদের মধ্যে তোলপাড় সৃষ্টি হয়। পদত্যাগপত্র জমা দেয়ার বিষয়ে মোরশেদ খান বুধবার সকালে সাংবাদিকদের কাছে বলেন, বিএনপি চেয়ারপার্সন খালেদা জিয়ার কাছে লেখা পদত্যাগপত্র আমার ব্যক্তিগত সহকারীর (পিএস) মাধ্যমে মঙ্গলবার রাতে দলের মহাসচিব মির্জা ফখরুল ইসলাম আলমগীরের কাছে পাঠিয়েছি। কিন্তু বুধবার দুপুরে সাংবাদিকদের সঙ্গে আলাপকালে বিএনপি মহাসচিব বলেন, আমি মোরশেদ খানের পদত্যাগের বিষয়ে কিছুই জানি না। তবে আমি বিভিন্ন মাধ্যমে মোরশেদ খানের পদত্যাগের বিষয়টি শুনেছি। কিন্তু তার পদত্যাগপত্র আমি এখনও পাইনি। এ বিষয়ে বিএনপির দফতরের দায়িত্বে নিয়োজিত সিনিয়র যুগ্ম মহাসচিব রুহুল কবির রিজভীও বুধবার দুপুরে বলেন, পদত্যাগপত্রটি এখনও পাইনি।
বুধবার সাংবাদিকদের সঙ্গে আলাপকালে এম মোরশেদ খান দলীয় হাইকমান্ডের প্রতি ক্ষোভ প্রকাশ করে বলেন, বিএনপির রাজনীতিতে এখন আর রাজনীতি নেই। এরা স্কাইপের মাধ্যমে রাজনীতি করতে চায়। এটি করে দেশের রাজনীতিতে টিকে থাকা সম্ভব নয়। এক প্রশ্নের জবাবে তিনি বলেন, শুধু বিএনপি নয়, আমি আর কোন রাজনৈতিক দলের সঙ্গেও থাকব না। আমি সব ধরনের রাজনীতি থেকে অবসর নেয়ার সিদ্ধান্ত নিয়েছি।
মোরশেদ খান বলেন, বিএনপি এত বড় একটা রাজনৈতিক দল। দেশের মানুষের কাছে এ দলের বিশাল জনপ্রিয়তা ও গ্রহণযোগ্যতা রয়েছে। সেই দলটি এখন স্কাইপের মাধ্যমে চলছে, এটা বেদনার, এটা ক্ষোভের। আমি মনে করছি, এই দলে এখন আমার কনট্রিবিউশন করার মতো কিছু নেই। নতুন প্রজন্মকে এই দলের নেতৃত্বে নিয়ে আসতে হবে- এটাই আমার পরামর্শ।
