
# چرا از دست‌فروشان ماهی نخریم؟

Published at: **2019-11-05T14:20:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620042/%DA%86%D8%B1%D8%A7-%D8%A7%D8%B2-%D8%AF%D8%B3%D8%AA%E2%80%8C%D9%81%D8%B1%D9%88%D8%B4%D8%A7%D9%86-%D9%85%D8%A7%D9%87%DB%8C-%D9%86%D8%AE%D8%B1%DB%8C%D9%85)


        رئیس اداره نظارت بر بهداشت عمومی و موادغذایی اداره‌کل دامپزشکی استان زنجان گفت: شهروندان این استان ماهی مورد نیاز خود را از دست‌فروشان خرید نکنند؛ چراکه احتمال مسمومیت و آلودگی برای مصرف کننده وجود دارد.
      

        آفتاب‌‌نیوز :
      
علی اشرفی اظهار کرد: هم‌زمان با آغاز روزهای سرد سال، فروش فرآورده‌های خام دامی به خصوص ماهی منجمد توسط دست‌فروشان نیز در سطح شهر، بازار روز و میادین شهرستان‌ها آغاز می‌شود. اقدام برای چنین فروشی می‌تواند ناشی از سودجویی و یا ناآگاهی افراد باشد و متاسفانه در صورتی که شرایط نگه‌داری و عرضه ماهی‌ها غیربهداشتی باشد، احتمال مسمومیت مصرف‌کننده‌ها نیز به جد افزایش می‌یابد.
این مسئول ادامه داد: خرید مواد غذایی از دست‌فروشان کار درستی نیست و شهروندان باید اقلام خوراکی را فقط از مراکز مجاز و شناسنامه‌دار بخرند. حتی خرید ماهی از مغازه‌هایی که ماهی را به‌صورت کامل به فروش می‌رسانند، خیلی بهتر از دست‌فروش است، چون حداقل در صورت بروز مشکل می‌توانند شکایت کرده و عرضه‌کننده را بازخواست کنند.
وی افزود: دست‌فروشان نمی‌توانند امکانات مورد نیاز برای حمل و نقل و نگه‌داری ماهی‌های منجمد را فراهم کنند، از این‌رو احتمال فساد ماهی به شدت افرایش می‌یابد و این موضوع می‌تواند سلامت شهروندان را به مخاطره بیاندازد. علاوه بر این، گاهی ماهی برای این‌که به فروش برسد چند روز در بازار و معابر عمومی گردانده می‌شود و از آن‌جایی که مدت زمان کمی از تاریخ انقضای ماهی‌های مذکور باقی مانده است، احتمال این‌که ماهی فاسد به دست مشتری برسد، بسیار بالا است.
اشرفی تصریح کرد: وقتی کلان‌شهرها سردخانه‌های خود را انبارگردانی می‌کنند، ماهی‌هایی که چیزی به تاریخ انقضای آن‌ها نمانده، توسط دست‌فروشان خریداری و در خیابان‌ها به فروش می‌رسد، حین خرید از دست‌فروش، حتی اگر ماهی سالم هم بخریم، ممکن است طور دیگری سرمان کلاه برود.
رئیس اداره نظارت بر بهداشت عمومی و موادغذایی اداره‌کل دامپزشکی استان زنجان، خاطرنشان کرد: همشهریان در صورت مشاهده عرضه فرآورده‌های خام دامی توسط دست‌فروشان می‌توانند مراتب را با شماره ۱۵۱۲ به اداره‌های دامپزشکی اطلاع دهند. همچنین شهروندان باید در نظر بگیرند که خرید مواد غذایی باید فقط از مراکز عرضه مجاز و با در نظر گرفتن برچسب سلامت محصول صورت بگیرد و خرید از دست فروش تحت هیچ شرایطی منطقی نیست.
