
# بزرگترین اشتباه پروانه ها!

Published at: **2019-11-05T16:01:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545135.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%A7%D8%B4%D8%AA%D8%A8%D8%A7%D9%87-%D9%BE%D8%B1%D9%88%D8%A7%D9%86%D9%87-%D9%87%D8%A7-)

این درک ضعیف از اسلام که تا زن مستقل نباشد نمی تواند موفق باشد، بسیار اسف بار است، زیرا مردان نیز از زنان مستقل نیستند، مردان نیز به زنان نیاز دارند، به همفکری زنان، به عاطفه زنان و به مدیریت زنان.
به گزارش شبکه اطلاع رسانی راه دانا؛  به نقل از  ۸دی، در روزهای اخیر “پروانه سلحشوری” نماینده اصلاح طلب مجلس در همایش راهکارهای دفاع از حقوق زنان در تالار حکمت گیلان از اعظم طالقانی دختر مرحوم آیت الله طالقانی که به تازگی به رحمت خدا رفته است تجلیل کرد و در اظهاراتی زن سالارانه گفت، پویشی در سال ۱۴۰۰ ایجاد خواهد شد که زنان متعددی برای ریاست جمهوری ثبت نام خواهند کرد، سلشحوری و طیف زنان همفکر او مانند “آذر منصوری” در سالهای اخیر یکی از مطالبات جامعه ایران را ۳۰ درصد شدن سهم زنان از قدرت در جایگاه های مختلف می دانند، اما چند درصد از ایرانیان و حتی چند درصد از زنان ایرانی چنین مطالبه ای دارند؟
شعارهای سیاست زده اصلاح طلبان که برای فراموش کردن مطالبات معیشتی مردم است نخ نما شده و حتی در میان طرفداران اصلاح طلبان نیز این حنا رنگی ندارد، زیرا عموم جامعه اعم از اصلاح طلب، اصولگرا، انقلابی و غیر انقلابی همگی بر این نظر هستند که بزرگترین مشکل کنونی جامعه، مشکلات معیشتی، بیکاری گسترده جوانان، به تاخیر افتادن سن ازدواج جوانان و ایجاد آسیب های اجتماعی متعدد است. برای اثبات این نکته می توان در محفل های مختلف خانوادگی و اجتماعی موضوع را مطرح کرد تا این نکته ثابت شود.
در ادامه اظهارات این نماینده با طرح سؤال هایی گفت: آیا یک زن انسان هست؟ گفت: آیا در این جامعه زن انسان محسوب می شود یا زن فقط به عنوان یک موجود در خدمت مرد است؟
این اظهارات به چه معناست؟، آن هم در جامعه ای که تعداد افراد دانش آموخته زن بسیار بیشتر از مردان است. مگر امروز دوران شاهنشاهی است که وظیفه زن فقط شستن کهنه بچه باشد؟!
“پروانه سلحشوری” در بخش دیگری از اظهارات خود قوانین اسلام را نیز زیر سوال برده و معترض شده چرا زن برای خروج از کشور باید اجازه شوهرش را بگیرد؟
سلحشوری در ادامه گفته است: «در قوانین ما تقریبا زن جنس دوم است چون باید در قوانین مدنی نظیر حق خروج از کشور و طلاق را از همسرش بگیرد ، در زمان صدر اسلام موتور، دوچرخه و هواپیما نبود اما اسب بود  و زنان هم از این حق برخوردار بودند پس چرا در قرن ۲۱ که باید به دنبال رفع مشکلات جدی زنان باشیم افتخار می کنیم که بگوییم بعد از ۴۰ سال ما تنها ۲ خلبان زن داریم؟ »
مشکل اینجاست که از منظر خانم سلحشوری گویا هر کاری را که مردان کرده اند باید حتما زنان انجام بدهند و اگر نشود که انجام دهند ظلم عظیمی در زمینه حقوق زنان رخ داده است، طبق این نظر زنان باید در مشاغلی مانند رفتگری، مکانیکی، رانندگی تریلی و بسیاری از کارهای سنگین دیگر کار کنند تا مشخص شود زنان نیز چیزی از مردان کم ندارند، اما ایدئولوژی خداوند درباره زن که در قرآن و احادیث گفته شده است، بسیار متفاوت از استنباط امثال سلحشوری است، خداوند جنس زن را لطافت می داند و لزومی نمی داند از اینکه زن بخواهد کارهای سنگین انجام بدهد و آن را هم افتخاری برای زنان نمی داند، بزرگترین افتخار زنان انسان سازی است که مردان از این موهبت الهی بی نصیبند و بسیار افتخار آمیز است.
سلحشوری با اشاره به اینکه “به شدت اعتقاد بر جمله زن در خانواده و مادربودن دارم” افزود: “اما ما مخالفیم که می گویند تو ای زن باید باشی فقط برای مادری کردن و ارائه خدمت به همسر؛ زیرا هر زن تا مستقل، آگاه و دانا نباشد و روابط اجتماعی را درک نکند نمی تواند مادر خوبی باشد!”.
این درک ضعیف از اسلام که تا زن مستقل نباشد نمی تواند موفق باشد بسیار اسف بار است، زیرا مردان نیز از زنان مستقل نیستند، مردان نیز به زنان نیاز دارند، به همفکری زنان، به عاطفه زنان و به مدیریت زنان و اگر یک زن قوی پشت یک مرد نباشد نمی تواند در زندگی موفق باشد. 
نماینده دور دهم مجلس با تاکید بر لزوم آگاهی زنان در خانواده تصریح کرد: زمانی که زن شاغل باشد بیشتر همسرش را درک می کند اما متاسفانه تعاریف جامعه ما درست نیست و زمانی که تعاریف اولیه بر مبنای درست نباشد نتایج آن نیز قابل قبول نیست و همیشه باید شاهد بحث ها و چالش ها برای حداقل های حقوق زنان هر اجتماع باشیم.
طبق گفته این نماینده اصلاح طلب زن حتما باید شاغل باشد تا بتواند شوهرش را بیشتر درک کند، در صورتی که این تفکر نیز غلط است.
در پایان باید گفت فمینیسم اسلامی بسیار خطرناکتر از فمینیسم غربی بوده و آثار به مراتب سختتری دارد زیرا با پوشش دین، سر دین را می برد (مانند کاری که داعش انجام می داد) بسیاری از افراد مانند پروانه سلحشوری می خواهند اسلام را با مبانی غربی تحلیل کنند، و در زمانی که مبانی اسلام با مبانی غربی در تضاد است می گویند عقب افتاده ایم، اما این گونه افراد باید اساسا چشم های خود را بشورند تا خوب ببینند، ابتدا اسلام را درک کنند سپس بر آن بی رحمانه بتازند.
پروانه سلحشوری ها یکبار نیامده اند تا وضعیت امروز غرب را تحلیل کنند و بگویند اگر قوانین غربی برای زن بوده چرا نتیجه خلاف داده و امروز در آمریکا زن به صورت وسیله برای شهوت مردان معرفی شده است؟، شده است امثال ایشان یکبار به این فاجعه اعتراض کنند؟، شده است امثال ایشان وضعیت انسانیت در دهه شصت که فضائل سنتی اسلامی بر مردم ایران حاکم بود را با امروز مقایسه کنند و نتیجه بگیرند پایبندی به اصول اسلام درباره زن بسیار نتیجه بهتری داشت تا پیاده سازی برخی شعارهای به ظاهر زیبای غربی درباره زنان. باید بارها این آیه قرآن را برای این ها زمزمه کرد که شاید از خواب غفلت بیدار شوند: فاعتبرو یا اولی الابصار…
انتهای پیام/
