
# معاون پارلمانی رئیس جمهور: ادعای بی‌اساس آمریکایی‌ها درباره عدم تحریم دارویی ایران

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696415/%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%AF%D8%B9%D8%A7%DB%8C-%D8%A8%DB%8C%E2%80%8C%D8%A7%D8%B3%D8%A7%D8%B3-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%B9%D8%AF%D9%85-%D8%AA%D8%AD%D8%B1%DB%8C%D9%85-%D8%AF%D8%A7%D8%B1%D9%88%DB%8C%DB%8C-%D8%A7%DB%8C%D8%B1%D8%A7%D9%86)

معاون پارلمانی رئیس جمهور گفت: ادعای آمریکا درباره عدم تحریم دارویی ایران کاملا بی‌اساس است.
به گزارش ایسنا، حسینعلی امیری در حاشیه بازدید از مهرانه زنجان در جمع خبرنگاران، با اشاره به این‌که مجموعه مهرانه یکی از مجموعه‌های خوب زنجان است، اظهار کرد: از مهم‌ترین ویژگی‌های این مجموعه، خیریه بودن و اداره مجموعه توسط خود مردم است.
 وی با اشاره به این‌که خدمات انجمن خیریه مهرانه به بیماران سرطانی که افراد کاملاً شایسته خدمت هستند ارائه می‌شود، ادامه داد: سطح خدمات  ارائه شده در این مجموعه و تسهیلاتی که برای بیماران و خانواده‌های آن‌ها در نظر گرفته شده، بسیار مطلوب است.
وی تصریح کرد: فعالیت مهرانه در زنجان حکایت از اعتقادات، تدین، انسان‌دوستی، شرافت، مسئولیت‌پذیری و نجابت مردم زنجان است.
این مسئول با اشاره به ابراز رضایت از حمایت‌های دولتی در حوزه بیمه، تصریح کرد: یکی از مهم‌ترین مشکلات این مجموعه، نبود دارو ناشی از تحریم‌های ظالمانه است.
امیری با اشاره به این که ادعای آمریکا درباره عدم تحریم دارویی ایران کاملا بی‌اساس است، بیان کرد: ما شاهد این هستیم که به خاطر تحریم‌های دارویی تعدادی از بیماران با مشکلات اساسی مواجه شده‌اند.
