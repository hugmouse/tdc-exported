
# Liderii PNL Bihor, despre motivele pentru care vor ca bihorenii să-l voteze pe Iohannis şi despre proiectele pentru care cer sprijin de la noii guvernanţi

Published at: **2019-11-07T14:33:00+00:00**

Author: **Adrian Criş**

Original: [Bihoreanul](https://www.ebihoreanul.ro/stiri/ultima-or-31-1/liderii-pnl-bihor-despre-motivele-pentru-care-vor-ca-bihorenii-sa-l-voteze-pe-iohannis-si-despre-proiectele-pentru-care-cer-sprijin-de-la-noii-guvernanti-152626.html)


        Cu câteva zile înaintea primului tur al alegerilor prezidenţiale, cei trei deputaţi şi preşedintele PNL Bihor au etalat argumentele cu care au încercat să-i convingă în această campanie pe bihoreni să-şi dea votul pentru candidatul lor, Klaus Iohannis. Ilie Bolojan, Florica Cherecheş, Ioan Cupşa şi Gavrilă Ghilea au arătat, însă, şi lucrurile pe care se aşteaptă ca noul Guvern PNL să le facă pentru Bihor.
      

        În tot judeţul
      
„În această campanie am avut întâlniri în tot judeţul Bihor, îndemnând cetăţenii să participe la vot şi prezentând argumentele pentru alegerea lui Klaus Iohannis în funcţia de preşedinte”, a declarat preşedintele PNL Bihor, Ilie Bolojan, într-o conferinţă de presă pe care a susţinut-o alături de cei trei deputaţi liberali din judeţ - Florica Cherecheş, Ioan Cupşa şi Gavrilă Ghilea, senatorul Cornel Popa fiind absent din cauza unei probleme medicale în familie.
„Am accentuat cele trei argumente principale peste tot pe unde am discutat cu cetăţenii”, a spus Bolojan, enumerându-le. Potrivit acestuia, Iohannis este „candidatul care poate reprezenta cel mai bine România şi care a dovedit că a menţinut ţara pe o direcţie corectă” în cei trei ani în care PSD a „deraiat” mai degrabă spre modele de guvernare incompatibile cu UE şi NATO. De asemenea, Bolojan a spus că un vot pentru Iohannis este totodată unul pentru „buna guvernare”, întrucât cu un „parteneriat” între un preşedinte şi un Guvern de aceeaşi orientare, România are şanse mai mari să fie condusă coerent.
În fine, a mai spus preşedintele PNL Bihor, un vot pentru Iohannis „ar fi şi în interesul comunităţilor noastre, pentru dezvoltarea unor politici publice care să permită comunităţilor să prospere cu o viteză mai mare”. „Există câteva direcţii de dezvoltare importante pentru judeţul Bihor, pe care sunt convins că Guvernul Orban le va sprijini”, a afirmat Bolojan, dând ca exemplu, între altele, lucrările de infrastructură mare.

        Urgenţe şi priorităţi
      
Deputatul Florica Cherecheş a dezvoltat subiectul, afirmând că „Guvernul Orban s-a apucat de treabă din prima zi” pentru a rezolva urgenţele de moment (rectificarea bugetară aşa încât deficitul să fie cât mai mic, elaborarea proiectului Legii Bugetului de stat pe anul 2020, măsuri pentru evitarea riscului de dezangajare a fondurilor europene neaccesate până acum şi desfăşurarea examenului de rezidenţiat pentru absolvenţii de Medicină din promoţia 2019).
Cherecheş a prezentat şi câteva priorităţi din domeniul educaţiei, în care s-a specializat, subliniind că dezvoltarea societăţii depinde de cea a învăţământului: scăderea ratei abandonului şcolar, asigurarea condiţiilor pentru ca şcolile să obţină avizul sanitar şi de risc la incendii, reducerea analfabetismului funcţional al elevilor, reintroducerea promovării cadrelor didactice pe merit, debirocratizarea muncii acestora etc.

        Justiţia, în serviciul public
      
La rându-i, deputatul Ioan Cupşa, vicepreşedinte al Comisiei juridice din Cameră, a spus că, în ce priveşte Justiţia, care „în mod regretabil a fost în ultimii trei ani în centrul dezbaterilor publice, în loc să fie sănătatea, educaţia şi economia”, iar asta din cauza PSD „care a pus-o sub asediu şi a încercat să se înstăpânească peste sistemul juridic”, aceasta trebuie readusă în serviciul cetăţeanului şi trebuie să fie „de calitate”.
Concret, Cupşa a afirmat că în Justiţie prioritatea nr. 1 este încetarea stării de interimat la conducerea tuturor parchetelor (Parchetul General, DIICOT, DNA) prin stimularea celor mai buni procurori aşa încât să se prezinte la concursul pentru funcţiile de şefi, precum şi desfiinţarea Secţiei Speciale de investigare a magistraţilor, dar nu prin Ordonanţă de Urgenţă, ci pe cale parlamentară, adică prin lege. De asemenea, a menţionat deputatul, „trebuie să intervenim de îndată pe Legea recursului compensatoriu”, aşa încât persoanele condamnate la ani grei de închisoare şi pentru infracţiuni foarte grave să nu poate fi eliberaţi înainte de termen doar pentru că în penitenciare nu au confort hotelier.
Răspunzând BIHOREANULUI, care a vrut să ştie de ce nu a fost propus la conducerea Ministerului Justiţiei deşi era în cărţi la un moment dat, Cupşa a explicat că a prevalat necesitatea ca în această funcţie să fie numită o persoane care are şi abilităţi „diplomatice”, în condiţii în care schimbările operate de PSD în legislaţie au deteriorat relaţiile cu organisme internaţionale, iar un ministru cu mai multă experienţă, precum Cătălin Predoiu, este mai potrivit în acest sens.

        După PSD potopul
      
Deputatul Gavrilă Ghilea a avertizat că guvernările PSD au lăsat României o „moştenire grea”: pe primele 9 luni ale anului deficitul bugetar a fost de 2,6% din PIB (anul trecut doar 1,7%), ceea ce pune în pericol încadrarea în procentul de 3% convenit cu UE, iar „gaura” la buget este, în cifre, de 29,67 miliarde lei doar până la 1 octombrie.
Ghilea a amintit şi de „efectul de bumerang” al „Ordonanţei lăcomiei” (adică faimoasa OUG 114/2018), care a dus la scumpiri în energie, comunicaţii, credite, IT şi a subţiat Pilonul II de pensii, precum şi de creşterea datoriei de stat peste 100 miliarde euro, adică jumătate din PIB, ceea ce a însemnat cele mai mari dobânzi din Europa la creditele luate de România (guvernele PSD s-au împrumutat cu dobândă de 4,69%, pe când al Bulgariei cu doar 0,8%).
Şi Ghilea a enumerat câteva priorităţi ale Guvernului Orban pentru Bihor, de la scoaterea la licitaţie a loturilor Autostrăzii Transilvania şi finalizarea modernizării DN 76 Oradea - Deva, până la construirea variantelor ocolitoare Aleşd şi Ştei.

        Bolojan se leagă de Iohannis
      
Ca de obicei în anii electorali, preşedintele PNL Bihor, Ilie Bolojan, a îndemnat bihorenii să participe la vot duminică „şi să voteze cum le dictează conştiinţa”, adăugând, însă, tot ca de obicei, că „pe cei care aveţi încredere în mine, vă rog să votaţi pentru Klaus Iohannis”.
Altfel spus, scorul pe care candidatul liberal la funcţia de preşedinte al României în judeţul Bihor, şi mai ales în Oradea, va arăta, în această logică, şi gradul de încredere pe care bihorenii îl au în Bolojan. Un detaliu important, pentru că şi la anul vor fi alegeri, prima oară cele locale, iar actualul primar al Oradiei pare a se pregăti să candideze din nou, de astă dată, în premieră, pentru a conduce Consiliul Judeţean...
