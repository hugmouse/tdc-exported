
# യുഎപിഎ പൊലീസ് തിരക്കഥ; അത് വിശ്വസിക്കുന്നില്ല: തുറന്നടിച്ച് സജിത മഠത്തില്‍

Published at: **2019-11-03T07:28:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/03/sajitha-madathil-against-police-in-uapa-arrest.html)

കോഴിക്കോട്∙ പൊലീസിന്റെ തിരക്കഥ വിശ്വസിക്കാനാകില്ലെന്ന് യുഎപിഎ ചുമത്തി അറസ്റ്റു ചെയ്ത അലന്‍ ശുഹൈബിന്റെ മാതൃസഹോദരി സജിത മഠത്തില്‍. പെട്ടെന്ന് ഒരു ദിവസം ഒരു നോട്ടിസ് കൈയിൽവെച്ചു എന്നു പറഞ്ഞ് പിടിക്കുകയും പിന്നീട് കഥകൾ ഉണ്ടാക്കുകയും ചെയ്യുമ്പോൾ അത് വിശ്വസിക്കാൻ ബുദ്ധിമുട്ടുണ്ട്. അലനെതിരെ ചുമത്തിയ യുഎപിഎ പിന്‍വലിക്കുമെന്നുതന്നെയാണ് പ്രതീക്ഷിക്കുന്നത്. വിഷയത്തില്‍ ഇടപെടാമെന്ന മുഖ്യമന്ത്രിയുടെ വാക്കില്‍ വിശ്വാസമുണ്ട്. പൊതുസമൂഹം തങ്ങള്‍ക്കൊപ്പം നില്‍ക്കുന്നതില്‍ അതിയായ സന്തോഷമുണ്ടെന്നും സജിത മഠത്തില്‍ മനോരമ ന്യൂസിനോട് പറഞ്ഞു.
അതിനിടെ കോഴിക്കോട് പന്തീരാങ്കാവിൽ മാവോയിസ്റ്റ് അനുകൂല നോട്ടീസ് വിതരണം ചെയ്ത മൂന്നാമത്തെയാള്‍ക്കു വേണ്ടിയുള്ള തിരച്ചിൽ പൊലീസ് തുടരുന്നു. യുഎപിഎ ചുമത്തി അറസ്റ്റ് ചെയ്ത രണ്ട് പേർക്കൊപ്പം ഉണ്ടായിരുന്ന മൂന്നാമൻ ഓടി രക്ഷപ്പെട്ടിരുന്നു. മാവോയിസ്റ്റ് സംഘങ്ങളുമായി നേരിട്ട് ബന്ധമുണ്ടെന്ന്‌ സംശയിക്കുന്ന മൂന്നാമനെക്കുറിച്ചു പൊലീസിനു കൃത്യമായ വിവരം ലഭിച്ചിട്ടുണ്ട്.
മാവോയിസ്റ്റ് വധത്തെ പ്രതികൂലിച്ച് ലഘുലേഖ വിതരണം ചെയ്തതിന് ഇന്നലെ അറസ്റ്റിലായ അലൻ ശുഹൈബിന്റെയും താഹ ഫസലിന്റെയും ജാമ്യഹർജി കോടതി തിങ്കളാഴ്ച പരിഗണിക്കും. ഇരുവരെയും കേസില്‍  കുടുക്കിയതാണെന്ന നിലപാടിൽ ഉറച്ചു നിൽക്കുകയാണ് സിപിഎം പ്രാദേശിക നേതാക്കളും ബന്ധുക്കളും.
English Summary : Sajitha Madathil against police in UAPA Arrest
