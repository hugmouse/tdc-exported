
# جنگ احتمالی اسراییل و ایران به روایت سفیر سابق اسراییل در آمریکا

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696923/%D8%AC%D9%86%DA%AF-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D8%B3%D8%B1%D8%A7%DB%8C%DB%8C%D9%84-%D9%88-%D8%A7%DB%8C%D8%B1%D8%A7%D9%86-%D8%A8%D9%87-%D8%B1%D9%88%D8%A7%DB%8C%D8%AA-%D8%B3%D9%81%DB%8C%D8%B1-%D8%B3%D8%A7%D8%A8%D9%82-%D8%A7%D8%B3%D8%B1%D8%A7%DB%8C%DB%8C%D9%84-%D8%AF%D8%B1-%D8%A2%D9%85%D8%B1%DB%8C%DA%A9%D8%A7)


        چنین جنگی می‌تواند، روزانه 4 هزار موشک را به سر دولت یهودی بریزد و بدین سان سیستم دفاع موشکی" گنبد آهنین" اسراییل تحت فشار قرار می‌گیرد و نمی‌تواند با همه موشک‌ها مقابله کند.
      
"مایکل اورن" سفیر سابق اسراییل در آمریکا (2009-2013) با انتشار یادداشتی در وب سایت اندیشکده " آتلانتیک" آمریکا، سناریوی جنگ احتمالی اسراییل و ایران را مورد بررسی قرار داده و به سردمداران اسراییل هشدار داده تا بی‌محابا به اهداف ایران در منطقه حمله نکنند، چون جنگ احتمالی با ایران می‌تواند هزینه‌های جبران ناپذیری برای اسراییل و کل منطقه در پی داشته باشد.
به گزارش عصرایران، این دیپلمات اسراییلی در این مطلب نسبت به خطای محاسباتی اسراییل در انجام حملات بی‌محابا علیه اهداف ایرانی در سوریه و عراق و لبنان هشدار داده و نوشته است:" اسرائیل در حال حاضر در جنگی با جمهوری اسلامی ایران است و صدها حمله علیه اهداف مرتبط با ایران در لبنان، سوریه و عراق انجام داده است... هر نوع اشتباه محاسبه در یکی از این حملات هوایی می‌تواند واکنش ایران را بر انگیزد و منجر به یک جنگ ویرانگر منطقه‌ای شود.
"مایکل اورن" سفیر سابق اسراییل در آمریکا/عکس آرشیوی؛flash90
اورن در این مطلب افزوده است: یک عملیات اسرائیل می‌تواند ناخواسته به یک هدف حساس برخورد کند، یا یک مقام اسرائیلی می‌تواند ازچارچوب خارج شده و اظهاراتی پس از حمله بگوید که واکنش (نظامی) ایران را در پی داشته باشد.
پس از آن، ایران می‌تواند با حمله موشکی كروز به اهداف مهمی در داخل اسراییل مانند "قرارگاه نظامی تل آویو" ، حمله کند و این اقدام با پاسخ  گسترده نظامی اسراییل علیه حزب الله در بیروت و جنوب لبنان مواجه شود.
  آغاز چنین جنگی می‌تواند، روزانه 4 هزار موشک را به سر دولت یهودی بریزد و بدین سان سیستم دفاع موشکی" گنبد آهنین" اسراییل تحت فشار قرار می‌گیرد و نمی‌تواند با همه موشک‌ها که به اهداف نظامی و غیرنظامی روانه می‌شوند، مقابله کند.  
علاوه بر این، موشک‌های هدایت شونده ایران می‌تواند انتقام ویران کننده‌ای از اسراییل بگیرند، زیرا سامانه دفاع موشکی "فلاخن داوود" که می‌تواند جلوی آنها را بگیرد، تاکنون در یک جنگ واقعی مورد آزمایش قرار نگرفته و از سوی دیگر هر عملیات رهگیری این سامانه 1 میلیون دلار هزینه دارد.
حملات موشکی به فرودگاه بین‌المللی "بن گوریون" می‌تواند منجر به تعطیلی آن شود، بنادر اسراییل هم بسته شود، و ارتباط اسرائیل با جهان خارج قطع شود. حمله‌های سایبری ایران می‌تواند شبکه برق سراسری اسراییل را قطع کند.
تروریست‌ها در چنین جنگی می‌توانند به جوامع مرزنشین اسراییل(شهرک‌های مرزی) حمله ور شوند، اقتصاد اسراییل فلج شده، بیمارستان‌ها تحت الشعاع جنگ قرار گرفته و کارخانه‌ها و پالایشگاه‌های آسیب دیده، مواد شیمیایی سمی را به محیط نشت دهند.
در حالی که ارتش اسراییل می‌تواند با مهاجمان در مرزهای اسرائیل در لبنان و غزه مقابله کند، اما موشک‌های دوربرد از سوریه، عراق، یمن و ایران به سمت اسراییل روانه می‌شوند – موشک‌هایی که برخی از آنها خارج از محدوده دفاع نیروی هوایی اسرائیل است و احتمالا باید با دفاع ضدهوایی روسیه مستقر در سوریه با آنها مقابله کرد.  
نمایشگاه دستاوردهای موشکی سپاه در چهلمین سالگرد پیروزی انقلاب اسلامی در تهران/ عکس:آسوشیتدپرس
اورن  در ادامه مطلب خود نوشته است: در چنین جنگ احتمالی پیاده نظام ارتش اسرائیل درگیر نبردهای شهری در لبنان و غزه می‌شود، نیروهای ویژه ارتش  به دور از مرزهای اسراییل به  سوریه و عراق اعزام می‌شوند و موشک‌های اسراییلی اهدافی را در داخل ایران خواهند کوبید.
واکنش اسرائیل باعث تلفات غیرنظامی زیادی خواهد شد، و اتهامات مربوط به جنایات جنگی در پی خواهد داشت، در حالی که گسترش اعتراضات در کرانه باختری یک واکنش تند را از سوی نیروهای اسرائیلی در آنجا ایجاب خواهد کرد.  
پاسخ ایالات متحده از نظر پشتیبانی تسلیحاتی، لجستیکی و قانونی و پشتوانه پس از جنگ در مذاکرات صلح و مبادلات زندانیان و توافق‌های صلح یک عامل مهم خواهد بود.
ایالات متحده تاکنون از لحاظ تاریخی این پشتیبانی‌ها را از اسرائیل در زمان‌های مورد نیاز تل‌آویو فراهم کرده است، و می‌توان دوباره روی حمایت آن حساب کرد؛ اما اینکه ایالات متحده به صورت مستقیم و نظامی به درگیری اسرائیل و ایران وارد شود، قطعی نیست.
اسرائیل با دولت ترامپ رابطه محكمی دارد و در صورت لزوم احتمالاً حمایت قابل توجهی دریافت می‌كند، اما سیاست فعلی آمریكا (سیاست خاورمیانه‌ای دولت ترامپ) اوضاع را پیچیده‌تر کرده است.
تانک مرکاوا اسراییل در جریان یک رزمایش نظامی در بلندی‌های جولان -7 می 2018/ عکس: خبرگزاری فرانسه
اورن در پایان می نویسد: در سال 1973 ، مصر و سوریه دیدند كه رئیس جمهور وقت آمریکا (ریچارد نیکسون) درگیر استیضاح است و در نتیجه موقعیت را مناسب دیدند که به اسراییل حمله کنند. در جنگ پس از آن، اسرائیل پیروز شد - اما با قیمتی تکان دهنده. جنگ بعدی می‌تواند حتی پرهزینه‌تر باشد. "
