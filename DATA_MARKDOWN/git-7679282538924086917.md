
# बिहार म्यूजियम घोटाला: बिहार म्यूजियम के 8 कर्मी नौकरी से हटाए गए

Published at: **2019-11-06T16:36:49+00:00**

Author: **पटना। वरीय संवाददाता**

Original: [https://www.livehindustan.com](https://www.livehindustan.com/bihar/story-bihar-museum-scam-8-workers-of-bihar-museum-removed-2835564.html)

बिहार म्यूजियम घोटाला सामने आने के बाद बड़ी कार्रवाई हुई है। बिहार म्यूजियम के आठ कर्मियों को नौकरी से हटा दिया गया है। विकास आयुक्त सह शासी निकाय अध्यक्ष के आदेश पर इन सभी आठ संविदा कर्मियों का नियोजन रद्द कर दिया गया है। 
संग्रहालयाध्यक्ष-सह अपर निदेशक बिहार म्यूजियम की ओर से जारी आदेश में कहा गया कि इनकी नियुक्ति नियमों के विरुद्ध हुई है, इसलिए इनका नियोजन तत्काल पांच नंवबर 2019 से रद्द किया जा रहा है। कला संस्कृति विभाग के अपर सचिव दीपक आनंद ने बताया कि इन सभी कर्मियों की बहाली में न तो विज्ञापन निकाला गया, न आरक्षण नियमावली का पालन किया गया और न ही सक्षम प्राधिकार से स्वीकृत ली गई। यहां तक कि स्वीकृत पद के विरुद्ध भी म्यूजियम में बहाली कर ली गई। ऐसे में विकास आयुक्त सह शासी निकाय के अध्यक्ष के आदेश पर इन सभी संविदा कर्मियों की नियुक्ति रद्द की जा रही है। इन कर्मियों का नियोजन पूर्व निदेशक मो. युसूफ के कार्यकाल में हुआ था।
इन आठ कर्मियों का नियोजन रद्द : अमृत प्रकाश साह- सहायक कला समन्वयकअभिषेक राज- लेखापालविधानचंद्र कुमार-निर्गत शाखा कार्यकुणाल कुमार- डाटा इंट्री ऑपरेटरसुनिल कुमार- बुक सेल्विंगचंदन कुमार- स्टोर कीपरमहेंद्र कुमार- विपत्र लिपिकअबू राफे- प्रौद्योगिकी तकनीशियन
नियम के विरुद्ध ये बहालियां हुई थीं, इसलिए सभी आठ संविदा कर्मियों का नियोजन रद्द कर दिया गया है। यहां तक की सक्षम प्राधिकार से आदेश भी नहीं लिया गया था। - दीपक आनंद, अपर सचिव सह प्रभारी निदेशक बिहार म्यूजियम
बहालियां नियम के अनुसार ही हुई है। आरक्षण नियमावली का पालन भी हुआ है। सिर्फ एक सामान्य बाकी पिछड़ा और अति पिछड़ा वर्ग के कर्मी थे। घोटालेबाजों को बचाने के लिए छोटे कर्मियों की बलि दी गई है। - मो. युसूफ, पूर्व निदेशक, बिहार म्यूजियम 
