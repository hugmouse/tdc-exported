
# 15 ชาติร่วมศึกวีลแชร์บาสเอเชียชิงตั๋วลุยพาราลิมปิกเกมส์

Published at: **2019-11-04T08:21:00+00:00**

Author: ****

Original: [เดลินิวส์](https://www.dailynews.co.th/sports/739947)


        15 ชาติ ร่วมศึกวีลแชร์บาสเอเชีย ชิงตั๋วลุย พาราลิมปิกเกมส์ 2020 “ชูเกียรติ” วางเป้าพาทีมวีลแชร์บาสเกตบอลไทยไปสู่ พาราลิมปิกเกมส์ ที่แดนปลาดิบให้ได้ ด้าน “บิ๊กก้อง” เตรียมผลักดันศึกวีลแชร์บาเกตบอลลีกอาชีพ ก.ค.ปีหน้า
      
เมื่อวันที่ 4 พ.ย. ที่ห้องประชุม ชั้น 24 อาคารเฉลิมพระเกียรติ 7 รอบ พระชนมพรรษา กกท. หัวหมาก “บิ๊กก้อง” ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) เป็นประธานงานแถลงข่าวการจัดการแข่งขันกีฬาวีลแชร์บาสเกตบอลชิงแชมป์เอเชีย โอเชียเนีย รอบคัดเลือกพาราลิมปิก “โตเกียว 2020” รายการ “2019 ไอดับเบิ้ลยูบีเอฟ เอเชีย โอเชีย แชมเปี้ยนชิพ วีลแชร์บาสเกตบอล โตเกียว 2020 ควอลิฟาย ทัวร์นาเมนต์” ซึ่งจะจัดขึ้นที่ศูนย์ฝึกกีฬาในร่มภาคตะวันออก เมืองพัทยา จ.ชลบุรี วันที่ 27 พ.ย.-7 ธ.ค.นี้ดร.ก้องศักด กล่าวว่า การแข่งขันรายการนี้ถือเป็นการส่งเสริมนักกีฬาวีลแชร์บาสเกตบอลเพื่อความเป็นเลิศและยังเป็นการเชื่อมความสัมพันธ์ระหว่างทีมต่างชาติ เพื่อนำกลับมาปรับปรุงพัฒนาทีมไทยให้มีมาตรฐานที่สูงขึ้น นอกจากนี้ ในอนาคต กกท.ได้ผลักดันให้การแข่งขันวีลแชร์บาเกตบอลลีกอาชีพเกิดขึ้นอย่างแน่นอนในช่วงเดือน ก.ค.ปีหน้าอีกด้วยขณะที่ ชูเกียรติ สิงห์สูง นายกสมาคมกีฬาคนพิการแห่งประเทศไทยฯ กล่าวว่า สำหรับการแข่งขันครั้งนี้เราก็มีเป้าหมายที่จะพาทีมวีลแชร์บาสเกตบอลไทย เพื่อคว้าโควต้าไปเข้าร่วมการแข่งขันมหกรรมกีฬาพาราลิมปิกเกมส์ 2020 ที่กรุงโตเกียว ประเทศญี่ปุ่น ให้ได้ด้าน นายภัทรพันธุ์ กฤษณา นายกสมาคมกีฬาวีลแชร์บาสเกตบอลไทย กล่าวว่า รายการนี้มี 15 ชาติเข้าร่วมชิงชัย แบ่งเป็น 2 ประเภท คือ ทีมชาย ดิวิชั่น 1 ประกอบด้วย ออสเตรเลีย, จีน, อิหร่าน, ญี่ปุ่น, เกาหลีใต้, ไทย ขณะที่ดิวิชั่น 2 แบ่งเป็น 2 กลุ่ม คือ กลุ่มเอ อัฟกานิสถาน, อินโดนีเซีย, ซาอุดีอาระเบีย, ไต้หวัน และกลุ่มบี อินเดีย, อิรัก, มาเลเซีย, ฟิลิปปินส์ โดยจะคัดเลือก 3 ทีม (ไม่นับทีมญี่ปุ่น) คว้าโควต้าพาราลิมปิกเกมส์ 2020 ซึ่งทีมไทยมีโอกาสพอสมควร แต่ต้องเบียดแย่งกับ เกาหลีใต้ ส่วนทีมหญิง ดิวิชั่น 1 ประกอบด้วย ออสเตรเลีย, จีน และญี่ปุ่น ส่วนดิวิชั่น 2 ประกอบด้วย อัฟกานิสถาน, กัมพูชา, อินเดีย, อิหร่าน และไทย โดยจะคัดเลือก 2 ทีม (ไม่นับญี่ปุ่น) ไปพาราลิมปิกเกมส์ 2020 ซึ่งทีมหญิงไทยถือว่าค่อนข้างหนัก เพราะคู่แข่งอย่าง ออสเตรเลีย และจีน มีความแข็งแกร่งมาก.
