
# 
        پروژه‌های تمام الکترونیک قضائی کشور رونمایی شد
      

Published at: **2019-11-03T14:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637788/%D9%BE%D8%B1%D9%88%DA%98%D9%87%E2%80%8C%D9%87%D8%A7%DB%8C-%D8%AA%D9%85%D8%A7%D9%85-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D9%82%D8%B6%D8%A7%D8%A6%DB%8C-%DA%A9%D8%B4%D9%88%D8%B1-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF)

به گزارش بولتن نیوز، حجت‌الاسلام حمید شهریاری ظهر امروز در آیین رونمایی از پروژه‌های تمام الکترونیک قضائی کشور با بیان اینکه در حال حاضر یک امت واحده در انقلاب اسلامی ایران حاکم است اظهار داشت: باید تلاش کنیم تا تمدن نوین اسلامی را در ذیل این امت واحده دنبال کنیم.
وی با تاکید بر اینکه باید به دنیای غرب نشان دهیم که در عصر جدید تمدن نوینی را می‌توانیم درست کنیم گفت: باید با رفتارهای خود نشان دهیم که این قابلیت را داریم تا با استفاده از فناوری‌های نوین این تمدن نوین اسلامی را در سطح دنیا تاسیس کنیم.
معاون قوه قضائیه و رئیس مرکز آمار و فناوری اطلاعات ادامه داد: با توجه به مطالعاتی که انجام شده رشد و توسعه در حوزه قضایی در زمینه فناوری در دنیا کم نظیر و این حد از پیشرفت در حوزه فناوری در دستگاه قضایی قابل تحسین است.
شهریاری با بیان اینکه در حال حاضر برخی دستگاه‌های دولتی نیز در این زمینه فعال شده‌اند گفت: دستگاه قضایی رتبه نخست فناوری در سطح کشور را دارد.
وی افزود: در قوه قضائیه نشان دادیم بخشی از تمدن نوین را می‌توانیم به عنوان الگو برای سایر کشورهای اسلامی مطرح کنیم و در این راستا حرکت امام یک انقلاب در حوزه تمدن سازی بود اما آنچه باعث شد ما این مسیر را طی کنیم فشاری بود که در هشت سال دفاع مقدس برما تحمیل شد.
معاون قوه قضائیه و رئیس مرکز آمار و فناوری اطلاعات گفت: در این راستا هزینه زیادی شد تا ما اثبات کردیم توانایی زیادی برای ایستادن در برابر ابر قدرت‌ها داریم و امروز در حوزه‌های مختلف از جمله پزشکی و نانو حرف‌های زیادی برای گفتن داریم.
شهریاری ادامه داد: امروز ایران هاب پزشکی منطقه است و در بسیاری از امور مانند چشم پزشکی و دندان پزشکی حرف زیادی برای گفتن داریم و اعراب منطقه برای درمان به ایران می‌آیند.
وی با اشاره به اینکه این موفقیت‌ها بر اثر حرکت انقلاب اسلامی و زمینه‌ای است که رهبر معظم انقلاب بستر آن را فراهم کردند تصریح کرد: در این راستا رهبری ما را توصیه به علم مداری و استفاده از فناوری برای مقابله با دشمنان کردند.
معاون قوه قضائیه و رئیس مرکز آمار و فناوری اطلاعات با بیان اینکه در 10 سال گذشته 2 محور اساس را برای آمادگی و توسعه الکترونیک در دستور کار قرار دادیم که یکی از آنها پیگیری الکترونیک و اتصال سرور تهران با شهرستان‌ها بود.
شهریاری با بیان اینکه این کار بسیار مشکل بود گفت: تا توانستیم آن را تلفیق کنیم در حوزه بیرونی فعالیت‌های زیادی شکل گرفت تا ارتباطات دستگاه قضایی با دستگاه‌های بیرونی انجام شود و تا امروز بیش از 30 خدمت در این راستا انجام شده است.
وی ادامه داد: بیش از 5 سال است که آمادگی این کار را داریم اما دولت 2 سال است که این آمادگی را پیدا کرده و امید است نیروی انتظامی در استان‌های دیگر هم مانند خراسان جنوبی آمادگی انجام کار الکترونیک را پیدا کند.
معاون قوه قضائیه و رئیس مرکز آمار و فناوری اطلاعات بیان کرد: انجام جی.تو.سی یا خدمت دولت به مردم نیز مفهوم جدیدی بود که وارد دستگاه قضایی شد که در این راستا برای انجام خدماتی که حاکمیت به مردم می‌دهد سامانه سخا راه‌اندازی شد.
شهریاری گفت: در راستای اجرای این کار آنچه روی میز دادگستری است تبدیل به خدمت شده و در منطقه حضور مردم قرار می‌گیرد و حاکمان باید لیاقت خود را برای مردم ثابت کنند.
وی تاکید کرد: انجام و گسترش سامانه جی.تو.سی خدمتی نوین از دستگاه قضایی به مردم بود که نه قبل از انقلاب و نه بعد از انقلاب چنین خدمتی به مردم نشده است.
معاون قوه قضائیه و رئیس مرکز آمار و فناوری اطلاعات گفت: در برنامه ششم توسعه باید سالانه 5 درصد ابلاغ الکترونیکی صورت می‌گرفت اما امروز بیش از 85 درصد این کار انجام شده است.
شهریاری با بیان اینکه جی.تو.سی یعنی رضایت شهروندان و لیاقت حاکمیت اظهار داشت: زمانی که واسطه‌های انسانی حذف می‌شود کار نیز برای مردم راحت می‌شود و مردم از حاکمیت راضی خواهند بود.
وی تاکید کرد: دادرسی الکترونیکی آمده تا خدمات الکترونیک را از دولت سریع، آسان و ارزان به شهروندان برساند که در این راستا یکی از افتخارات ما استان خراسان جنوبی است و این استان در بحث الکترونیک بسیار پیشتاز است.
معاون قوه قضائیه و رئیس مرکز آمار و فناوری اطلاعات خاطرنشان کرد: امروز به خراسان جنوبی آمدیم تا یکی از معضلات جدی دستگاه قضایی که حذف آرشیو کاغذی است را کلید بزنیم و امیدواریم افتتاح این طرح در این استان برای دیگر استان‌ها نیزالگو شود.
انتهای پیام/
