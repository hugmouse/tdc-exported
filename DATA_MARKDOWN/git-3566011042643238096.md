
# اولین نتیجه شکست برجام، اثبات حیله‌گری و دروغگویی آمریکا بود/ با تصویب اف ای تی اف باید منتظر عواقبی جبران ناپذیرتر از برجام باشیم

Published at: **2019-11-02T11:00:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544011.html/%D8%A7%D9%88%D9%84%DB%8C%D9%86-%D9%86%D8%AA%DB%8C%D8%AC%D9%87-%D8%B4%DA%A9%D8%B3%D8%AA-%D8%A8%D8%B1%D8%AC%D8%A7%D9%85--%D8%A7%D8%AB%D8%A8%D8%A7%D8%AA-%D8%AD%DB%8C%D9%84%D9%87-%DA%AF%D8%B1%DB%8C-%D9%88-%D8%AF%D8%B1%D9%88%D8%BA%DA%AF%D9%88%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%88%D8%AF--%D8%A8%D8%A7-%D8%AA%D8%B5%D9%88%DB%8C%D8%A8-%D8%A7%D9%81-%D8%A7%DB%8C-%D8%AA%DB%8C-%D8%A7%D9%81-%D8%A8%D8%A7%DB%8C%D8%AF-%D9%85%D9%86%D8%AA%D8%B8%D8%B1-%D8%B9%D9%88%D8%A7%D9%82%D8%A8%DB%8C-%D8%AC%D8%A8%D8%B1%D8%A7%D9%86-%D9%86%D8%A7%D9%BE%D8%B0%DB%8C%D8%B1%D8%AA%D8%B1-%D8%A7%D8%B2-%D8%A8%D8%B1%D8%AC%D8%A7%D9%85-%D8%A8%D8%A7%D8%B4%DB%8C%D9%85)

یک نماینده موافق با برجام گفت: فرجام برجام مشخص است اما باید توجه داشت که امروز تصویب لوایحی همچون FATF و CFT در مجلس مطرح است که عواقبی جبران ناپذیر به دنبال خواهد داشت از این رو باید به شدت با تصویب آن ها مقابله کرد.
به گزارش شبکه اطلاع رسانی راه دانا؛ عوض حیدرپور شهرضائی، کارشناس مسائل سیاسی در ارتباط با تحقیر چندین باره آمریکا توسط ملت ایران از ابتدای انقلاب تا کنون به خبرنگار راه آرمان گفت: آمریکا در واقع با شروع انقلاب اسلامی دشمنی خود را که ابعاد جهانی داشت آغاز کرد، حرکت آمریکا به سمتی بود که انقلاب اسلامی را اگر می تواند در نطفه خفه کند.
وی افزود: حرکت هوشمندانه امام خمینی (ره) و به دنبال آن خروش ملت ایران در سال های 56 و 57 زمینه های پیروزی انقلاب اسلامی را فراهم کرد.
نماینده ادوار گذشته مجلس اظهار داشت: انقلاب اسلامی توانست پیام اسلام را به همه نقاط عالم برساند و این پیام رسانی انقلاب اسلامی که نشات گرفته از اسلام ناب محمدی، همواره مورد تاکید امام راحل بود مانند موجی فزاینده در جهان آغاز شد.
حیدر پور شهرضائی مطرح کرد:اسلام خواهی کنونی در جوامع مختلف حتی در جوامع اهل تسنن ایجاد شده است و به دنبال آن رادیکال هایی در جهان شکل گرفته است، همین امر اختیار را از دستان استکبار جهانی خارج کرد و در نتیجه آن رفتارهای خود را تشدید کرده تا انقلاب اسلامی را با اعمال فشار متوقف کند.
کارشناس مسائل سیاسی یادآور شد: دشمنی های آمریکا تاکنون نتیجه ای در برنداشته است، ایران یک کشور جهان سومی بود و در میان کشورهای توسعه یافته دنیا جایگاهی نداشت، امروز کشور ما پیشگام است و در زمینه های قدرت دفاعی، اقتصادی و سیاسی حائز رتبه های قابل توجه است.
وی ادامه داد: از نظر نظامی در جامعه جهانی ایران یک قدرت برتر است و پیشرفته ترین جنگ افزارهای دنیا را در اختیار دارد در حالی که در دوران دفاع مقدس حتی توانایی ساخت سیم خاردار را نداشتیم و در تامین مواد اولیه جنگی همچون تفنگ و فشنگ عاجز بودیم اما امروزه توانایی صادرات جنگ افزارهای پیشرفته را به سایر کشورها داریم.
نماینده ادوار گذشته مجلس ابراز داشت: از نگاه دیگر، ایران یک کشور تحت سلطه آمریکا بود و امروز ایران در منطقه به دنبال ایجاد یک امپراطوری است و چندین کشور تحت حمایت آن قرار دارد.

        پایان نزدیک آمریکا در ایجاد دشمنی های گوناگون علیه ایران
      
حیدرپور شهررضائی عنوان کرد: نفوذپذیری ملت و رهبری ما در منطقه سبب ناامیدی آمریکا شده و به این باور نزدیک شده‌اند که باید پای خود را از گلیم ایران بیرون کشانده و اجازه دهند آنگونه که شایسته است جمهوری اسلامی ایران بروز و ظهور داشته باشد.
کارشناس مسائل سیاسی در ارتباط با شکست برجام گفت: بنده یکی از نمایندگانی بودم که به اجرایی شدن برجام رای مثبت دادم و می توان گفت در عالم سیاست همیشه برد وجود ندارد و گاهی با شکست همراه می شود.
وی بیان داشت: در پی شکست برجام اولین نتیجه ای که نمایان شد بی اعتماد به آمریکایی ها و اروپایی ها بود؛ همچنین دروغگویی آن ها به مردم ایران، مسئولان و جهانیان ثابت شد.
نماینده ادوار گذشته مجلس افزود: در جامعه ما درصدی از مردم هستند که تفکر آنها بر ایجاد رابطه حسنه با غرب و ارتباط روان در مجامع بین‌المللی است که به دنبال فراهم نمودن آن همه مشکلات حل خواهد شد در حالیکه این گونه نیست و باید به سمتی حرکت کنیم تا علاوه بر حفظ قدرت نظامی و اقتصادی با رونق تولید در داخل کشور، خود را به یک پتانسیل ظرفیت دار تولیدی تبدیل کنیم در این صورت است که می توان به اقتدار در آینده امید داشت.

        عواقب جبران ناپذیرتر از برجام به دنبال تصویب لوایح FATF و CFT
      
حیدرپور شهرضائی تاکید کرد: فرجام برجام مشخص است اما باید توجه داشت که امروز تصویب لوایحی همچون FATF و CFT در مجلس مطرح است که عواقبی جبران ناپذیر به دنبال خواهد داشت از این رو باید به شدت با تصویب آن ها مقابله کرد.
کارشناس مسائل سیاسی یادآور شد: مسئولان ما در داخل کشور به شدت با پولشویی مخالف هستند چرا که فساد تخریب گر اقتصاد است از این رو باید در مجلس قوانینی تولید و تصویب شوند که با قدرت در برابر آن ها ایستادگی کند و با قوانین داخلی مانع ورود پول کثیف به کشور شویم.
وی ادامه داد: ما اگر در داخل کشور اقتصاد خود را به گونه ای ساماندهی کنیم که از ورود پول کثیف با منشا نامعلوم جلوگیری شود قطعا تولید جانی دوباره می گیرد و از قاچاق کالا و ارز جلوگیری می شود.
نماینده ادوار گذشته مجلس بیان داشت: ملت ایران از ابتدای انقلاب تا کنون به قدرت بالایی در بیان مسائل سیاسی رسیده اند و آزادانه اظهار نظر می کنند همین امر دشمنان را نا توان در مقابله کرده است.

        اولین نتیجه شکست برجام، اثبات حیله گری و دروغگویی آمریکا بود
      
حیدرپور شهرضایی تشریح کرد: ایران در برجام چیزی از دست نداد و آنچه که به دست آوردیم یقین به دروغگویی و بدعهدی آمریکا و ایادی آن است، از آنجایی که هدف دشمن نابودی دستاوردهای هسته ای ایران بود، با تدابیری که در جمهوری اسلامی ایران بعد از پذیرش و پاره شدن برجام اتخاذ شد اکنون به نقطه ای رسیدیم که می توانیم قدرتمند تر از گذشته به فعالیت هسته ای خود ادامه دهیم.
کارشناس مسائل سیاسی افزود: ما در داخل کشور به پتانسیل های بالایی همچون قدرت نظامی، اقتصاد قدرتمند، دستاوردهایی هسته ای و نانو دست یافته ایم متاسفانه مخرب اقتصاد کشور کاهلی در تولید و بی توجهی به آن است.
وی توضیح داد: در سالهای پیش از انقلاب امکاناتی وجود نداشت حتی بسیاری از روستاها محروم از نعمت برق و آب بودند، بعد از پیروزی انقلاب روند پیشرفت کشور با سرعت بالا طی شد و اکنون می بینید که امکانات برای زندگی در همه روستاهای کشور مهیا شده است.
نماینده ادوار گذشته مجلس در پایان تاکید کرد: از مردم ایران درخواست می کنم که مقداری در خرج کردن صرفه جویی کنند و میزان کار خود را افزایش دهند تا بتوانیم از شرایط کنونی عبور کنیم و توجه داشته باشیم که ما برای آبادانی نیازمند دست دراز کردن به سمت آمریکا نیستیم.
انتهای پیام/
