
# ​Ludovic Orban, premierul României, despre medicii care lucrează în paralel la stat şi la privat: Dacă nu s-ar da otova banii în mediul de stat, n-ar avea timp să-şi formeze şi clinică privată

Published at: **2019-11-07T10:35:00+00:00**

Author: **Georgiana Mihalache**

Original: [Ziarul Financiar](https://www.zf.ro/eveniment/ludovic-orban-premierul-romaniei-despre-medicii-care-lucreaza-in-paralel-la-stat-si-la-privat-daca-nu-s-ar-da-otova-banii-in-mediul-de-stat-n-ar-avea-timp-sa-si-formeze-si-clinica-privata-18551356)

Premierul Ludovic Orban  spune că se gândeşte la un sistem prin care medicii să fie plătiţi în funcţie de cât lucrează, inclusiv la stat, în contextul în care sunt mulţi medici care şi-au deschis în paralel clinici private, în timp ce lucrează şi la spitale publice.
„Dacă nu s-ar da otova banii în mediul de stat, (medicii care lucrează la privat - n.red.) n-ar avea timp să-şi formeze şi clinică privată. Dacă banii s-ar da aşa cum se dau în centrele private, în centrele de sănătate private, în funcţie de activitatea pe care o desfăşoară fiecare cadru medical, de numărul de operaţii, consultaţii, medicii din mediul de stat nu şi-ar permite să aibă foarte mult timp la dispoziţie în mediul privat sau ar fi plătiţi pentru cât lucrează efectiv şi în mediul de stat”, a spus Ludovic Orban, la conferinţa de preluare a mandatului de către Victor Costache, ministrul Sănătăţii.
Premierul nu a prezentat o soluţie concretă, spunând că analizează, face evaluări, însă „orice reformă în domeniul sănătăţii întâmpină o rezistenţă foarte mare”.
Referitor la medicii care lucrează în paralel la stat şi la privat, Victor Costache, ministrul Sănătăţii, spune că sunt state precum Franţa sau Germania în care medicii aleg unul dintre sisteme, dar şi ţări ca Austria, unde medicii pot face „turul spitalelor”.
Victor Costache este chirurg cardiovascular, cu specializare în Franţa, iar în 2013 s-a întors în România ca medic la spitalul preluat de MedLife în Sibiu (Polisano). Întrebat cum va gestiona relaţia cu mediul privat, venind dintr-un spital privat, ministrul Sănătăţii a răspuns cănu ar trebui să fie o separare a celor două sisteme.
„Eu sunt conferenţiar universitar conducător de doctorate la facultatea de medicină de stat din Sibiu. Integrarea clinică o am în singurul centru de boli cardiovasculare din regiune pe care l-am organizat de când m-am întors în ţară, care este privat. Sunt eu mai privat decât un medic care lucrează într-un spital de stat, dar care are propria clinică privată, dar are eticheta că este medic de stat? Cred că ar trebui să nu mai facem dihotomii în sănătate, el e de la stat, el e din privat pentru că este greu de delimitat. Sunt medici la stat care au clinici proprii”, a spus Victor Costache.
Printre schimbările anunţate de noul ministru al Sănătăţii se numără înlocuirea conducerii Casei Naţionale de Asigurări de Sănătate, unde în prezent este Vasile Ciurchea, numit în luna iulie 2019, şi la conducerea Institutului Fundeni din Bucureşti, unde chiar luni a fost numită Adriana Cotel.
