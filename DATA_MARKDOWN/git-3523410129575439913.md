
# 
        حمله لفظی مجدد ترامپ به آدام شیف: او یک سیاستمدار فاسد است
      

Published at: **2019-11-03T14:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637798/%D8%AD%D9%85%D9%84%D9%87-%D9%84%D9%81%D8%B8%DB%8C-%D9%85%D8%AC%D8%AF%D8%AF-%D8%AA%D8%B1%D8%A7%D9%85%D9%BE-%D8%A8%D9%87-%D8%A2%D8%AF%D8%A7%D9%85-%D8%B4%DB%8C%D9%81-%D8%A7%D9%88-%DB%8C%DA%A9-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D9%81%D8%A7%D8%B3%D8%AF-%D8%A7%D8%B3%D8%AA)

به گزارش بولتن نیوز، دونالد ترامپ، رئیس جمهور آمریکا بار دیگر با انتقاد از تلاش‌ دموکرات‌ها برای استیضاحش، «آدام شیف» رئیس کمیته اطلاعاتی مجلس نمایندگان این کشور و مسئول کمیته تحقیقات برای استیضاح را یک سیاستمدار فاسد خواند و گفت فرد افشاگر ناپدید شده است.
ترامپ در پیام توئیتری خود نوشت: شیف درست شبیه کلاهبرداری درخصوص تماس تلفنی، متن آن را تغییر خواهد داد.
وی همچنین در توئیت دیگری نوشت: افشاگر (عضو سازمان‌های اطلاعاتی آمریکا که فاش کرده بود ترامپ در جریان مکالمه با رئیس جمهور اوکراین درخواست و وعده نامناسب داده است) ناپدید شده است. فرد افشاکننده کجاست؟
ترامپ در توئیت دیگر خود نوشت: کتاب عالی و جدید «هووی کار» (هووارد لوئیس کار نویسنده سیاسی محافظه کار آمریکا و مجری رادیو) با عنوان «آنچه واقعا اتفاق افتاد و اینکه چطور دونالد ترامپ آمریکا را از هیلاری کلینتون نجات داد» اکنون آماده فروش است. هووی یک نیروی با استعداد ایالت نیو انگلند است که از ابتدا در اینجاست.
در پی افشای جزئیاتی درباره درخواست ترامپ از دولت اوکراین برای آغاز تحقیقات علیه جو بایدن و پسرش هانتر بایدن، بسیاری از نمایندگان دموکرات از دونالد ترامپ انتقاد کردند. ترامپ طی یک تماس تلفنی در ۲۵ ژوئیه از رئیس جمهور اوکراین خواسته بود تا تحقیقات درباره فساد مالی جو بایدن و پسرش را تسریع بخشد. به دنبال افشای این موضوع، رئیس مجلس نمایندگان آمریکا، آغاز روند رسمی بررسی استیضاح ترامپ را اعلام کرد.
دموکرات‌ها می‌کوشند به دلیل رسوایی ترامپ در موضوع اوکراین گیت، روند استیضاح وی را کلید بزنند. با این وجود، کاخ سفید اعلام کرد تا زمانی که استیضاح ترامپ در مجلس نمایندگان به طور رسمی به تصویب نرسیده از همکاری با این پرونده خودداری خواهد کرد.
