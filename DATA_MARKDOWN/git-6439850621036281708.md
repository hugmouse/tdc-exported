
# চট্টগ্রাম আবাহনীকে হারিয়ে অপরাজিত চ্যাম্পিয়ন টেরেঙ্গানু

Published at: **2019-11-01T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/457849/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE-%E0%A6%86%E0%A6%AC%E0%A6%BE%E0%A6%B9%E0%A6%A8%E0%A7%80%E0%A6%95%E0%A7%87-%E0%A6%B9%E0%A6%BE%E0%A6%B0%E0%A6%BF%E0%A7%9F%E0%A7%87-%E0%A6%85%E0%A6%AA%E0%A6%B0%E0%A6%BE%E0%A6%9C%E0%A6%BF%E0%A6%A4-%E0%A6%9A%E0%A7%8D%E0%A6%AF%E0%A6%BE%E0%A6%AE%E0%A7%8D%E0%A6%AA%E0%A6%BF%E0%A7%9F%E0%A6%A8-%E0%A6%9F%E0%A7%87%E0%A6%B0%E0%A7%87%E0%A6%99%E0%A7%8D%E0%A6%97%E0%A6%BE%E0%A6%A8%E0%A7%81)

জাহিদুল আলম জয়, চট্টগ্রাম থেকে ॥ ম্যাচের শুরুতে গ্যালারিতে ছিল ভরা জোয়ার। কয়েক হাজার দর্শক মাঠেই ঢুকতে পারেননি। কিন্তু প্রথমার্ধেই স্বাগতিকরা দুই গোলে পিছিয়ে পড়ার পর ধীরে ধীরে কমতে থাকে জনস্রোত। শেখ কামাল আন্তর্জাতিক ক্লাব কাপ ফুটবলের ফাইনাল ম্যাচের দৃশ্য এটি। বৃহস্পতিবার রাতে চট্টগ্রামের এমএ আজিজ স্টেডিয়ামে অনুষ্ঠিত তৃতীয় আসরের শিরোপা নির্ধারণী এই ম্যাচটিতে মালয়েশিয়ান ক্লাব টেরেঙ্গানু এফসির কাছে ২-১ গোলে হেরে রানার্সআপ হয়েছে আয়োজক চট্টগ্রাম আবাহনী। আর অপরাজিত চ্যাম্পিয়ন হওয়ার গৌরবে ভেসেছে টেরেঙ্গানু।
এই জয়ে নিজেদের ৬৩ বছরের ক্লাব ইতিহাসে প্রথমবারের মতো আন্তর্জাতিক ট্রফি জিতল কোচ নাফুজি বিন জাইনের দল। অর্থাৎ ১৯৫৬ সালের ২২ নবেম্বর টেরেঙ্গানু ক্লাব প্রতিষ্ঠা হওয়ার পর দেশের বাইরে এটা তাদের প্রথম আন্তর্জাতিক শিরোপা। এই হারে শিরোপা পুনরুদ্ধারের স্বপ্ন স্বপ্নই রয়ে গেল বন্দরনগরীর জায়ান্টদের। ২০১৫ সালে অনুষ্ঠিত প্রথম আসরে চট্টগ্রাম আবাহনী চ্যাম্পিয়ন হলেও ২০১৭ সালে দ্বিতীয় আসরে ফাইনালেই খেলতে পারেনি। এবার শিরোপা পুনরুদ্ধারের লক্ষ্য নিয়ে মিশন শুরু করলেও রানার্সআপ হয়ে সন্তুষ্ট থাকতে হলো চট্টলা আবাহনীকে। শিরোপা জিতে টেরেঙ্গানু এফসি প্রাইজমানি পেয়েছে ৫০ হাজার ইউএস ডলার। রানার্সআপ চট্টগ্রাম আবাহনী পেয়েছে ২৫ হাজার ইউএস ডলার। আর প্রতিটি দল অংশগ্রহণ মানি হিসেবে পেয়েছে ১০ হাজার ইউএস ডলার।
পুরো টুর্নামেন্টে চোখ ধাঁধানো পারফর্মেন্স প্রদর্শন করে সেরা খেলোয়াড় হয়েছেন টেরেঙ্গানুর ব্রিটিশ ফরোয়ার্ড লি টাক। শুধু তাই নয়, দলটির অধিনায়ক ৬ গোল করে আসরের সর্বোচ্চ গোলদাতাও হয়েছেন। আর ফাইনালের সেরা খেলোয়াড় হয়েছেন চ্যাম্পিয়ন দলের ডিফেন্ডার হাকিম বিন মামাট। টুর্নামেন্টের সবচেয়ে সুশৃঙ্খল দলের পুরস্কার ফেয়ার প্লে ট্রফি জিতেছে স্বাগতিক চট্টগ্রাম আবাহনী। টেরেঙ্গানুর চ্যাম্পিয়ন হওয়ার মধ্য দিয়ে পর্দা নেমেছে চট্টগ্রাম আবাহনী আয়োজিত শেখ কামাল আন্তর্জাতিক ক্লাব কাপের তৃতীয় আসরের। ফাইনাল খেলা শেষে প্রধান অতিথি হিসেবে বিজয়ী দলের হাতে চ্যাম্পিয়ন ট্রফি তুলে দেন অর্থমন্ত্রী আহম মুস্তফা কামাল এমপি। এ সময় আরও উপস্থিত ছিলেন যুব ও ক্রীড়া প্রতিমন্ত্রী জাহিদ আহসান রাসেল, বাংলাদেশ ফুটবল ফেডারেশনের সভাপতি কাজী সালাউদ্দিন, টুর্নামেন্ট কমিটির সদস্য সচিব ও হুইপ শামসুল হক চৌধুরী, চট্টগ্রাম আবাহনীর সভাপতি সংসদ সদস্য এমএ লতিফ, বিশিষ্ট ক্রীড়া সংগঠক ও আওয়ামী লীগের ক্রীড়া সম্পাদক হারুনুর রশীদ, টুর্নামেন্ট কমিটির প্রধান সমন্বয়ক তরফদার মোঃ রুহুল আমিনসহ আরও অনেকে।
ম্যাচের শুরু থেকে বলের নিয়ন্ত্রণ নিয়ে খেলতে থাকে স্বাগতিক চট্টগ্রাম আবাহনী। এই ধারাবাহিকতায় নবম মিনিটে অধিনায়ক জামাল ভুঁইয়ার শট সহজেই গ্লাভসবন্দী করেন টেরেঙ্গানু গোলরক্ষক আমিরুল্লাহ। ডানপ্রান্ত দিয়ে ডি বক্সে ক্রস দেন চিনেদি ম্যাথুউ। এরপর আরিফুলের পা ঘুরে পেয়ে যান চট্টগ্রাম আবাহনী অধিনায়ক। কিন্তু তার দুর্বল শট জালের ঠিকানা খুঁজে পায়নি। ১৩ মিনিটে গোলের ভাল সুযোগ নষ্ট করেন আবাহনীর লুকা রটকোভিচ। প্রায় মাঝমাঠ থেকে চিনেদি ম্যাথুউয়ের বাড়ানো বল নিয়ন্ত্রণে নিয়ে ডি বক্সে ঢুকে পড়েন মন্টেনিগ্রোর এই ফরোয়ার্ড। কিন্তু তার দুর্বল শট সহজেই নিয়ন্ত্রণে নেন টেরেঙ্গানু গোলরক্ষক। আবাহনী না পারলেও পরের মিনিটে নিজেদের প্রথম আক্রমণেই দুর্দান্ত গোল করে এগিয়ে যায় মালয়েশিয়ান ক্লাব টেরেঙ্গানু। বামপ্রান্ত থেকে অধিনায়ক লি টাকের দুরন্ত কর্নার কিকে দর্শনীয় হেডে চট্টগ্রাম আবাহনীর জাল কাঁপান ডিফেন্ডার হাকিম বিন মামাট (১-০)।
২০ মিনিটে দ্বিতীয় আক্রমণেও গোল আদায় করে অতিথিরা। প্রথম গোলটির মতো এই গোলেও দায় আছে স্বাগতিক ডিফেন্ডারদের। আবাহনীর থ্রোইন বিপদমুক্ত করে পাল্টা আক্রমণে উঠে আসেন কোচ নাফুজি বিন জাইনের শিষ্যরা। দলটির প্রথম গোলদাতা হাকিমির বাড়ানো বল নিয়ন্ত্রণে নিয়ে বক্সের মধ্যে স্বাগতিক ডিফেন্ডার রিয়াদুল হাসান রাফিকে ডজ দিয়ে কোনাকুনি শটে বল জালে জড়ান টেরেঙ্গানু মিডফিল্ডার আজালিনউল্লাহ বিন মোহাম্মদ আলিয়াস (২-০)। ৪৪ মিনিটে ডি বক্সের মাথা থেকে লি টাকের বুলেটগতির শট বারপোস্টের সামান্য ওপর দিয়ে গেলে আরেক গোল হজম থেকে রক্ষা পায় স্বাগতিকরা। দুই গোলে পিছিয়ে থেকে বিরতিতে যায় কোচ মারুফুল হকের দল। বিরতির পর ম্যাচে ফিরতে শুরু থেকেই আক্রমণাত্মক খেলতে থাকে বন্দরনগরীর জায়ান্টরা। ফলও আসে চটজলদি। ৪৭ মিনিটে নাইজিরিয়ান চিনেদি ম্যাথুউয়ের কাটব্যাক থেকে জোরালো শটে গোল করেন ফরোয়ার্ড রটকোভিচ লুকা (২-১)। মন্টেনিগ্রোর ফরোয়ার্ডের শট বারপোস্টে লেগে গোললাইন অতিক্রম করে। এই গোলের পর আরও উজ্জীবিত হয়ে খেলতে থাকে আকাশী জার্সিধারীরা। সুযোগও আসতে থাকে, কিন্তু ফরোয়ার্ডদের মিসের খেসারত দিতে হয়েছে তাদের।
ম্যাচের ৭০ মিনিটে আরেকটি দারুণ সুযোগ হাতছাড়া হয় ২০১৫ সালে অনুষ্ঠিত প্রথম আসরের চ্যাম্পিয়নদের। কিন্তু আরিফুলের পাস থেকে লুকার প্রচেষ্টা অল্পের জন্য লক্ষ্যভ্রষ্ট হয়। ম্যাচের ৮০ মিনিটে মিডফিল্ডার আরিফুল ইসলামকে তুলে নিয়ে আবাহনী কোচ মাঠে নামান আরেক মিডফিল্ডার কাওসার আলী রাব্বিকে। কিন্তু তাতেও ভাগ্য বদল হয়নি। ৮৩ মিনিটে লুকার আরেকটি প্রচেষ্টা টেরেঙ্গানু গোলরক্ষক কর্নারের বিনিময়ে প্রতিহত করেন। ম্যাচে আবাহনীর ব্যর্থতার অন্যতম প্রধান কারণ ফরোয়ার্ড লুকার সহজ কয়েকটি সুযোগ নষ্ট করা। এছাড়া অধিনায়ক জামাল ভুঁইয়াও নিজের স্বাভাবিক খেলা খেলতে পারেননি। বাংলাদেশ জাতীয় দলের অধিনায়ককে মেজাজ হারিয়ে দেখতে হয়েছে হলুদ কার্ড। এছাড়া নেপালি রেফারি সুদিশ কুমার পা-ে চট্টগ্রাম আবাহনী অধিনায়ককে মৌখিকভাবে সতর্কও করে দেন।
রোল অব অনার
সাল চ্যাম্পিয়ন রানার্সআপ
২০১৫ চট্ট. আবাহনী ইস্ট বেঙ্গল
২০১৭ টিসি স্পোর্টস এফসি পোচেন
২০১৯ টেরেঙ্গানু এফসি চট্ট. আবাহনী
