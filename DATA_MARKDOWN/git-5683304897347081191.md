
# പ്രിയങ്ക ഗാന്ധിയുടെ ഫോൺ ചോർത്തി; വാട്സാപ് അറിയിപ്പ് ലഭിച്ചെന്ന് കോൺഗ്രസ്

Published at: **2019-11-03T16:53:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/03/whatsapp-hack-priyanka-gandhi-vadras-phone-among-those-hacked-says-congress.html)

ന്യൂഡൽഹി∙ കോൺഗ്രസ് ജനറൽ സെക്രട്ടറി പ്രിയങ്ക ഗാന്ധിയുടെ ഫോൺ ചോർത്തിയെന്ന പരാതിയുമായി കോൺഗ്രസ്. ഇസ്രയേൽ ചാര കമ്പനിയായ എൻഎസ്ഒയുടെ പെഗാസസ് സ്പൈവെയർ ഉപയോഗിച്ച് രഹസ്യവിവരങ്ങൾ ചോർത്തിയതിൽ പ്രിയങ്കയുടെ ഫോണും ഉൾപ്പെട്ടിട്ടുണ്ടെന്നാണ് കോൺഗ്രസ് വക്താവ് രൺദീപ് സിങ് സുർജേവാല വ്യക്തമാക്കിയത്. ചോർത്തലിനെ കുറിച്ച് വാട്സാപിൽ നിന്ന് അറിയിപ്പു ലഭിച്ചതായും അദ്ദേഹം പറഞ്ഞു.
2019 ലോക്സഭാ തിരഞ്ഞെടുപ്പിന് മുന്നോടിയായാണ് ഫോൺ ചോർത്തൽ നടന്നതെന്ന് കോൺഗ്രസ് ആരോപിക്കുന്നു. പ്രിയങ്ക ഗാന്ധിക്കു പുറമേ ബംഗാൾ മുഖ്യമന്ത്രി മമതാ ബാനർജി, എൻസിപി നേതാവ് പ്രഫുൽ പട്ടേൽ എന്നിവരുടെ ഫോൺ സന്ദേശങ്ങളും ചോർത്തപ്പെട്ടിട്ടുണ്ടെന്ന് കോൺഗ്രസ് നേരത്തേ അറിയിച്ചിരുന്നു. ഇന്ത്യയിലെ പല പ്രമുഖരുടെയും വാട്സാപ് സന്ദേശങ്ങൾ ചോർന്നതായി രണ്ടു തവണ ഇന്ത്യൻ ഐടി മന്ത്രാലയത്തിന് അറിയിപ്പ് നൽകിയെന്നു വാട്സാപ് ഞായറാഴ്ച വെളിപ്പെടുത്തിയിരുന്നു.
ഇസ്രയേല്‍ ചാര കമ്പനി സോഫ്റ്റ്‌വെയറായ പെഗാസസ് ഉപയോഗിച്ച്  ഇരുപതോളം രാജ്യങ്ങളിൽ നിന്ന് 1400 ഓളം ഉപയോക്താക്കളുടെ ഫോണിലേക്കു നുഴഞ്ഞു കയറി വിവരങ്ങൾ ചോർത്തിയതായാണു വാട്സാപ് കഴിഞ്ഞ ദിവസം വെളിപ്പെടുത്തിയത്. ഇന്ത്യയിലെ മാധ്യമപ്രവർത്തകരും മനുഷ്യാവകാശ പ്രവർത്തകരും ഉൾപ്പെടെ 121 പേർ ഇതിൽ ഉൾപ്പെട്ടിട്ടുണ്ടെന്നാണ് വാട്സാപ് നൽകിയ വിവരം.
ഫോൺ ചോർത്തലുമായി ബന്ധപ്പെട്ട് കഴിഞ്ഞ ദിവസം ബിജെപിക്കെതിരെ പ്രിയങ്ക കടുത്ത വിമർശനമുയർത്തിയിരുന്നു. മാധ്യമപ്രവർത്തകരുടെയും അഭിഭാഷകരുടെയും ആക്ടിവിസ്റ്റുകളുടെയും ഫോണിലേക്ക് അനാവശ്യമായി ഇടപെടാൻ ബിജെപിയോ സർക്കാരോ ഇസ്രയേല്‍ ഏജൻസികളെ നിയോഗിച്ചിട്ടുണ്ടെങ്കിൽ അതു മനുഷ്യാവകാശങ്ങളുടെ കടുത്ത ലംഘനമാണെന്നായിരുന്നു പ്രിയങ്ക ഗാന്ധിയുടെ ട്വീറ്റ്. ദേശീയ സുരക്ഷയെ ബാധിക്കുന്ന ഗുരുതരമായ അഴിമതിയാണെന്നും, വിഷയത്തിൽ സർക്കാരിന്റെ പ്രതികരണത്തിനായി കാത്തിരിക്കുന്നുവെന്നും പ്രിയങ്ക പറഞ്ഞിരുന്നു.
English Summary : Priyanka Gandhi Vadra's Phone Hacked Through WhatsApp Spyware: Congress
