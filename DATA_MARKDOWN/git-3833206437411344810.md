
# Голям резил! Слави Трифонов излъга победителите от томболата си

Published at: **2019-11-07T16:22:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/Golyam-rezil-Slavi-Trifonov-izluga-pobeditelite-ot-tombolata-si-912023)

Крайно плитка измама с уж футболни реликви направи Слави Трифонов в пилотното предаване на новото си вечерно шоу, което върви в ефира на собствената му телевизия 7/8TV, пише лупа.бг. В томболата с подаръците, събирани през годините от негови гости в ефира на Би Ти Ви, Дългия и дясната му ръка Иво Сиромахов пробутаха на зрителите две очевидно подменени ценности - фланелка на Пеле и екип на българския национален отбор от подвига на световното в САЩ-94.
С просто око обаче се видя, че подаръците на Трифонов не са тениски нито на Краля на футбола, нито на някой футболист от Пеневата чета. Гологлавият водещ първо се удари в гърдите, че българският екип от славното американско лято на 1994 г. му е бил подарен лично от тогавашния треньор на отбора Димитър Пенев. В добавка към него имаше медал и книга с послание от легендарния треньор №1. На няколко пъти кандидат-политикът Трифонов уточни, че всеки един от подаръците в томболата му върви със сертификат за автентичност. Кой и как ги е издавал, само той и хората му си знаят.
"Огромен подарък е този от САЩ-94, подарен от великия, неповторимия, единствения: Димитър Пенев – Пената", изфука се Трифонов, който уж минава и за футболен запалянко.
При близкия кадър с изложените подаръци на секундата се разбра, че това не е никакъв екип от САЩ-94. Най-малкото защото е от марката "Пума", а в Щатите нашите играха с "Адидас".
С въпросния екип, подарен от Пената на Слави Трифонов, нашите са играли чак през новия век - в квалификациите за Мондиал-2002 в Япония и Южна Корея. Ако се съди от номера 19, тениската най-вероятно е носил бившият капитан Стилиян Петров в младите си футболни години.
Върхът на безумието обаче бяха думите на Иво Сиромахов за фланелката на Пеле.
"Ето и тази фланелка с автограф на Пеле. Той е може би най-великият футболист на всички времена. Това е националната фланелка, с която Пеле е изиграл над 1000 мача за Бразилия и вкарал много голове", плещеше глупости като пълен футболен лаик сценаристът на Слави.
Не е нужно човек да бъде кой знае колко запален фен на футбола, за да разбере за очевидната заблуда. Пеле е играл през 60-те и 70-те години (б.а. – няма дори 100 мача за Бразилия, камо ли 1000) на миналия век, а изложената тениска изобщо не изглежда да е ретро. Тя е с марката "Найк", с която бразилският национален отбор сключва договор едва през 1997 г. И друго – емблемата е с пет звезди, които символизират спечелените пет световни титли. Бразилия стана световен шампион за пети път през 2002 г., а Пеле е играл само при първите три трофея. Оказва се, че екипът е модел от новия век, много след ерата на легендарния Пеле.
Колекционери на футболни антики и специалисти по историята на най-популярната игра в света недоумяват как е възможно Трифонов и Сиромахов да считат хората за чак толкова непросветени. "Тези за идиоти ли ни имат?", питат се в средите на запалянковците.
