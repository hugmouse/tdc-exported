
# ورزشگاه 15 هزار نفری زنجان همچنان در انتظار تامین اعتبار/ افتتاح شاید دهه فجر امسال

Published at: **2019-11-07T15:10:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545470.html/%D9%88%D8%B1%D8%B2%D8%B4%DA%AF%D8%A7%D9%87-15-%D9%87%D8%B2%D8%A7%D8%B1-%D9%86%D9%81%D8%B1%DB%8C-%D8%B2%D9%86%D8%AC%D8%A7%D9%86-%D9%87%D9%85%DA%86%D9%86%D8%A7%D9%86-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%AA%D8%A7%D9%85%DB%8C%D9%86-%D8%A7%D8%B9%D8%AA%D8%A8%D8%A7%D8%B1--%D8%A7%D9%81%D8%AA%D8%AA%D8%A7%D8%AD-%D8%B4%D8%A7%DB%8C%D8%AF-%D8%AF%D9%87%D9%87-%D9%81%D8%AC%D8%B1-%D8%A7%D9%85%D8%B3%D8%A7%D9%84)

ورزشگاه 15 هزار نفری زنجان در حالی سالها بلاتکلیفی در بهره برداری را تجربه می‌کند که گفته می‌شود در صورت تامین اعتبار دهه فجر امسال به بهره برداری خواهد رسید.
به گزارش شبکه اطلاع رسانی راه دانا؛ به نقل از موج رسا; ورزش زنجان با اینکه تیمی در حد و قواره ای که بتوان از ورزشگاه مجهز برای برگزاری بازیهای آن استفاده کرد ندارد اما بلاتکلیفی بیش از یک دهه در تکمیل یک ورزشگاه 15 هزار نفری که از پروژه های مهر ماندگار است، نشان می‌دهد که مسئلولان استانی عزمی در افتتاح این پروژه تاریخی ندارند.
وقتی که تیم شهاب زنجان در لیگ دسته یک فوتبال کشور حضور داشت چنان ذوق و شوقی در بین جوانان شهر وجود داشت که ورزشگاه محل بازیهای این تیم را پر از تماشاگر می‌کردند، بعد از عدم حمایت های مالی و حذف اکثر رشته های تیمی ورزش استان از لیگ برتر فوتبال زنجان نیز از رونق افتاد.
در این سالها که رشته ای از ورزشهای تیمی در لیگ حضور ندارد، کسی هم پیگیر تکیمل ورزشگاه 15 هزار نفری زنجان نیست، هر سال خبر می‌رسد که این ورزشگاه در دهه فجر یا هفته دولت افتتاح می‌شود اما هفته دولت و دهه فجرها از راه می‌رسند دریغ از اینکه این ورزشگاه افتتاح شود.
هرچند که در استان زنجان نیمه کاره ماندن پروژه امر غیرعادی نیست و ما این بلاتکیلیفی را در پروژه‌های همچون پل سیدالشهدا دیدیم و پروژه‌های دیگری هم مانند پتروشیمی زنجان سالهاست خاک می‌خورند اما این ورزشگاه هر سال وعده تازه ای را به خود می‌بیند که هیچ کدام عملی نمی‌شوند.
در جدیدترین اظهار نظر علی خلیلی مدیرکل ورزش و جوانان استان زنجان عنوان کرده که در صورت تامین اعتبار این پروژه در دهه فجر امسال افتتاح می‌شود.
جمله در صورت تامین اعتبار در فلان تاریخ افتتاح می‌شود را بارها برای این پروژه شنیدیم اما هیچ گاه شاهد این تامین اعتبار نبودیم.
خلیلی گفته که در حال حاضر این پروژه از جمله اولویت دارترین پروژه‌های استان است که 85 درصد پیشرفت فیزیکی دارد.
لازم به ذکر است که عملیات اجرایی این پروژه تاریخی از سال 84 آغاز شده که با گذشت 14 سال هنوز به سرانجام نرسیده است.
طبق گفته معاون عمرانی اداره کل ورزش و جوانان استان زنجان 250 میلیارد ریال برای اتمام عملیات اجرایی این پروژه نیاز است که امسال 40 میلیارد ریال برای این پروژه اختصاص یافته و در صورت تامین 150 میلیارد ریال دیگر فاز اصلی به مرحله بهره برداری می رسد.
انتهای پیام/
