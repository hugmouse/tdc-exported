
# הרווח שאובר רואה באופק לא מספק את המשקיעים שלה

Published at: **2019-11-06T00:00:00+00:00**

Author: **סופי שולמן**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773147,00.html)

בעוד המדדים בוול סטריט שוברים שיאים, ענקית הנסיעות השיתופיות אובר לא מצליחה ליהנות מהסטימנט החיובי של המשקיעים. אף שהציגה נתונים טובים, כולל הפסד נמוך מהציפיות, מניית אובר ירדה אמש בפתיחת המסחר בוול סטריט ב־8%.
אמנם לפני חודשים ספורים אמר מנכ"ל החברה דארה ח'וסרו־שאהי שאיזון ההוצאות מול ההכנסות, כלומר הצגת רווח, הוא בגדר אמנות ולא מדע מדויק, אך אתמול ציינה אובר במפורש כי היא תהפוך לרווחית ב־2021. בנוסף שיפרה אובר את התחזית להפסד השנתי, וכעת הוא יסתכם "רק" ב־2.8־2.9 מיליארד דולר ולא ב־3.2 מיליארד דולר כפי שהעריכה קודם.
אולם כל זה לא הספיק למשקיעים, ואובר ירדה אתמול לראשונה מתחת לשווי של 50 מיליארד דולר, המשתקף ממחיר מניה של 29 דולר - מחיר נמוך ב־%36 מ־45 דולר שבו הונפקה.
תגובת המניה של אובר קשורה כמובן לתקופה הנוכחית, שבה הפכו משקיעי הטכנולוגיה לסובלניים פחות להפסדי החברות. אבל חלק מהנפילה במניה נובע מסיבות טכניות, של סיום תקופת הנעילה במניות שמגיע בעיתוי לא מוצלח במיוחד.
מתשקיף ההנפקה של אובר, שהושלמה במאי האחרון, עולה כי בחלוף 180 יום (היום) תשתחרר לשוק כמות אדירה של 1.685 מיליארד מניות אובר, המוחזקות בעיקר על ידי בעלי המניות הוותיקים ועובדי החברה. כמובן שלא כל המניות ינחתו בוול סטריט ביום אחד, אך מדובר בכמות שלאחר שתימכר כמעט ותכפיל את סך המניות של אובר. בנוסף, לא ידוע כי בכירי אובר ביקשו לשמור על איפוק במכירה (כפי שביקשו ראשי ביונד מיט) כדי לא לפגוע ביתר המשקיעים. בצד החיובי של הדו"ח בולטת העובדה כי אובר מצליחה לשמור על קצב צמיחה מהיר, וברבעון השלישי קפצו הכנסותיה ב־30% לעומת התקופה המקבילה ב־2018 ל־3.8 מיליארד דולר.
מספר המשתמשים באובר עלה ב־26%, והיקף הנסיעות שבוצעו באמצעותה זינק ב־20% ל־12.5 מיליארד דולר. פעילות זו מניבה את עיקר ההכנסות של אובר - 2.9 מיליארד דולר. מנכ"ל אובר אף הדגיש כי פעילות המוניות כבר מכסה את כל עלויות המטה, שרשמו עלייה של 24% ל־624 מיליון דולר והוסיף כי "אני אוהב את הכיוון שבו נעים שיעורי הרווח שלנו". חרף המספרים הגדולים, ככל שמתעמקים בדו"ח, מגלים שאובר היא עדיין חברה מדממת וחזק. כך, לדוגמה, ההפסד לפני מס והפחתות היה 585 מיליון דולר. זאת, אף שבמגזר הנסיעות השיתופיות נרשם רווח לפני מס והפחתות של 631 מיליון דולר, זינוק של 50% מול הרבעון המקביל.
אלא שהפגיעה הגיעה בעיקר מהפעילות המתפתחת של משלוחי המזון ממסעדות Uber Eats. מצד אחד, פעילות זו צומחת הרבה יותר מהר מאובר כולה. ברבעון האחרון קפצו ההזמנות ב־%73 ל־3.66 מיליארד דולר ותרמו הכנסות של 645 מיליון דולר. מצד שני, הפעילות גובה מחיר גבוה בכל הקשור לעלויות ויצרה הפסד לפני מס של 316 מיליון דולר.
למזלן של אובר ושל סופטבנק, ההנפקה של החברה הזרימה לקופתה 8 מיליארד דולר. על כן, אף שאובר שרפה סכום אדיר של 2.5 מיליארד דולר בתשעה החודשים הראשונים של 2019, היא עדיין יושבת על יתרות מזומנים של 12.7 מיליארד דולר. על כן, יש לה מרווח נשימה ויכולת השקעה עד למעבר הצפוי לרווח במהלך 2021. בינתיים רשמה אובר הפסד של 1.16 מיליארד דולר ברבעון השלישי, עלייה של 18% מול התקופה המקבילה.
על פי ההערכות, סופטבנק, גוף השקעות שספג רק עכשיו מכה עצומה עם ביטול ההנפקה של WeWork, תצטרך להכיר בהפסד משמעותי גם באובר, השקעה נוצצת גדולה נוספת שלה. סופטבנק, שבפורטפוליו שלה מככבת מפלה נוספת בעקבות הנפקת Slack, שפיתחה פלטפורמה לעבודה משותפת, אשר גם היא עמוק מתחת למחיר ההנפקה, צפויה לפרסם את התוצאות העסקיות שלה היום והן ישפכו אור על כמות המחיקות שתיאלץ לרשום. סופטבנק צפויה להציג הפסד - לראשונה זה 14 שנה.
