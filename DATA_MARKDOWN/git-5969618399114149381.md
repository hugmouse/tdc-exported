
# Champions League: Ματσάρα στο Λονδίνο, σούπερ ανατροπή για Ντόρτμουντ

Published at: **2019-11-05T21:58:00+00:00**

Author: **Βαγγέλης Σταματόπουλος**

Original: [www.sport24.gr](https://www.sport24.gr/football/ChampionsLeague/champions-league-matsara-sto-londino-souper-anatroph-gia-ntortmoynt.5633390.html)

Πράματα και θάματα σερβιρίστηκαν στο ποδοσφαιρικό κοινό μέσω του πρώτου πιάτου της 4ης αγωνιστικής των ομίλων του Champions League, με την κόντρα της Τσέλσι με τον Άγιαξ στο "Στάμφορντ Μπριτζ" να είναι το αποκορύφωμα.
Όχι μόνο για τα οκτώ γκολ που σημειώθηκαν αλλά και για την τρελή εξέλιξη της αναμέτρησης, με τον Άγιαξ να προηγείται με 4-1 στο 55ο λεπτό αλλά την Τσέλσι να πραγματοποιεί επική αντεπίθεση και να ισοφαρίζει σε 4-4 με τρία γκολ μέσα σε 12 λεπτά και να έχει μάλιστα και ευκαιρίες για την ολική ανατροπή αλλα τον Αίαντα να αντέχει αν και έπαιζε με 9 παίκτες από το 69ο λεπτό!
 
Στο "Βεστφάλεν Στάντιον" η Ντόρτμουντ έκανε τρομερή ανατροπή καθώς αν και βρέθηκε να χάνει με 2-0 από την Ίντερ στο ημίχρονο, επικράτησε με σκορ 3-2, ενώ τα πάνω-κάτω έφερε και η Βαλένθια που αν και βρέθηκε με την πλάτη στον τοίχο, θριάμβευσε με 4-1 επί της Λιλ.
Μετά το 4-1 στο Βέλγιο πριν από δύο εβδομάδες, η Λίβερπουλ ζευγάρωσε τις επιτυχίες της κόντρα στην Γκενκ επικρατώντας με 2-1 στο "Άνφιλντ", με το αποτέλεσμα αυτό να την ανεβάζει μάλιστα στην κορυφή της βαθμολογίας του 5ου ομίλου. Οι κόκκινοι άνοιξαν το σκορ στο 14' με γυριστό σουτ του Βαϊνάλντουμ από το ύψος της μικρής περιοχής και δέχτηκαν την ισοφάριση με κεφαλιά-οβίδα του Σαματά στο 41', για να έρθει στο 53' ο άκρως φορμαρισμένος το τελευταίο διάστημα Τσάμπερλεϊν (4 γκολ στα ισάριθμα τελευταία παιχνίδια του) και να τους χαρίζει το τρίποντο με δυνατό διαγώνιο σουτ. Το φινάλε μάλιστα βρήκε την ομάδα του Κλοπ να παραμένει αήττητη εντός έδρας για 24ο διαδοχικο ματς Champions League (18 νίκες - 6 ισοπαλίες), με την τελευταία της ήττα να καταγράφεται τον Οκτώβριο του 2014 (0-3 από την Ρεάλ Μαδριτης).
 
Στο "Σαν Πάολο", Νάπολι και Ζάλτσμπουργκ είχαν αμφότερες από αρκετές καλές φάσεις για γκολ, με το φινάλε να τις βρίσκει ισόπαλες 1-1. Οι Αυστριανοί προηγήθηκαν στο 11' με εύστοχο πέναλτι του Χάαλαντ που έγραψε ιστορία καθώς έγινε ο πρώτος στην ιστορία του Champions League που έφτασε τα 7 γκολ στα πρώτα του τέσσερα ματς στην ιστορία της διοργάνωσης, ενώ οι παρτενοπέι του Κώστα Μανωλά (έμεινε στον πάγκο) έφεραν το ματς στα ίσα στο 44' με σκόρερ τον Λοσάνο.
 
Λίβερπουλ - Γκενκ 2-1 (14' Βαϊνάλντουμ, 53' Τσάμπερλεϊν / 41' Σαματά)
 
Νάπολι - Ζάλτσμπουργκ 1-1 (44' Λοσάνο / 11' πεν. Χάαλαντ)
 
Το μεγάλο ντέρμπι του 6ου ομίλου μεταξύ της Ντόρτμουντ και της Ίντερ προσέφερε τεράστιες συγκινήσεις στο φίλαθλο κοινό αλλά στο φιναλε βρήκε μία ομάδα θριαμβεύτρια: την Ντόρτμουντ. Οι νερατζούρι πήγαν στα αποδυτήρια για την ανάπαυλα έχοντας πάρει προβάδισμα δύο τερμάτων με τα γκολ των Μαρτίνες στο 5' (ο πρώτος στην ιστορία της Ίντερ που σκοράρει σε τρία διαδοχικά ματς του Champions League μετά από τον Ετό το 2010) και Βεσίνο στο 40', για να παρασυρθούν ωστόσο από την κιτρινόμαυρη λάβα στο δεύτερο ημίχρονο.
Ο Χακίμι μείωσε σε 2-1 στο 51' και ο Μπραντ ισοφάρισε σε 2-2 στο 64', για να έρθει ο Χακίμι στο 77' και να πετύχει το δεύτερο προσωπικό του γκολ και να υπογράψει μία σπουδαία νίκη για τους Βεστφαλούς που τους εκτόξευσε στη δεύτερη θέση του ομίλου, με έναν πόντο λιγότερο από την Μπαρτσελόνα. Η ανατροπή αυτή έφερε και ένα αρνητικό ρεκόρ στην Ίντερ αφού για πρώτη φορά στην ιστορία της έχασε ματς Champions League έχοντας προβάδισμα δύο τερμάτων.
 
Μπαρτσελόνα - Σλάβια Πράγας 0-0
 
Ντόρτμουντ - Ιντερ 3-2 (51' 77' Χακίμι, 64' Μπραντ / 5' Λαουτάρο Μαρτίνες, 40' Βεσινο)
 
Εκδίκηση για την ήττα της τον Οκτώβριο στην Λισσαβώνα πήρε με πανηγυρικό τρόπο η Λιόν, με την ομάδα του Ρούντι Γκαρσιά (ντεμπούτο του στον πάγκο των λιονέ σε εντός έδρας ευρωπαϊκό παιχνίδι) να ρίχνει στο καναβάτσο με 3-1 την Μπενφίκα του Οδυσσέα Βλαχοδήμου και να αποκτά προβάδισμα για την πρόκριση στους "16" του Champions League.
Ο Άντερσεν άνοιξε το σκορ για τους γηπεδούχους στο 4' και ο Ντεπάι διπλασίασε τα τέρματά τους στο 33' για να γίνει ο δεύτερος παίκτης στην ιστορία της Λιόν που σκοράρει σε τέσσερα σερί ματς Champions League μετά τον Σόνι Άντερσον τον Οκτώβριο του 2002. Οι αετοί μείωσαν στο 78' με τον Σεφέροβιτς και έδωσαν νέο ενδιαφέρον στο ματς, για να έρθει όμως στο 89' ο Τραορέ και να ρίξει τίτλους τίτλους σφραγίζοντας την επικράτηση της Λιόν.
 
Ζενίτ - Λειψία 0-2 (45+4' Ντέμε, 63' Ζάμπιτσερ)
 
Λιόν - Μπενφίκα 3-1 (4' Άντερσεν, 33' Ντεπάι, 89' Τραορέ / 78' Σεφέροβιτς)
 
 
Ένα από τα κορυφαία ματς στην ιστορία του Champions League έλαβε χώρα στο "Στάμφορντ Μπριτζ", με Τσέλσι και Άγιαξ να διαφημίζουν για 1,5 αγωνιστική ώρα το ποδόσφαιρο πετυχαίνοντας συνολικά οκτώ γκολ και να αρνούνται τόσο οι Άγγλοι όσο οι Ολλανδοί να φύγουν από το γήπεδο με σκυμμένο το κεφάλι. Στο πεντάλεπτο, το σκορ ήταν ήδη 1-1 από τα γκολ των Άμπραχαμ στο 2' (αυτογκόλ) και Ζορζίνιο στο 5' (πέναλτι), για να πάρει στη συνέχεια τα ηνία ο Αίαντας και να προηγηθεί 4-1 στο 55' έχοντας για σκόρερ τους Πρόμες, Κέπα (αυτογκόλ) και Φαν Ντε Μπέεκ.
Όποιος όμως νόμιζε σε εκείνο το σημείο πως ο Άγιαξ θα έφευγε με το τρίποντο από το Λονδίνο, διαψεύστηκε με τον πλέον εμφατικό τρόπο. Και αυτό γιατί ο Αθπιλικουέτα έκανε το 2-4 στο 63' και πέντε λεπτά αργότερα γράφτηκε ιστορία, καθώς μέσα στην ίδια φάση η Τσέλσι κέρδισε πέναλτι και δύο αποβολές των κεντρικών αμυντικών του Άγιαξ (!), για να κάνει το 3-4 στο 71' και να έχει 20 λεπτά μπροστά της για να πάρει βαθμό ή βαθμούς απέναντι σε μία ομάδα που έπαιζε με 9 παίκτες από το 69'.
Στο 74' ο Ρις Τζέιμς απογείωσε τους οπαδούς της Τσέλσι γράφοντας το 4-4 (έγινε ο νεότερος παίκτης που σκοράρει για την Τσέλσι στο Champions League) ενώ στη συνέχεια αμφότερες οι ομάδες είχαν ευκαιρίες για γκολ (ο Αθπιλικουέτα έκανε το 5-4 στο 78' όμως το γκολ του ακυρώθηκε σωστά μέσω VAR καθώς είχε προηγηθεί χέρι του Άμπραχαμ στη μεγάλη περιοχή), για να μην κάτσει τελικά κάπου η μπίλια και να πάρουν η κάθε μία από έναν βαθμό.
Ανατροπή δεν είχαμε στο Λονδίνο σε ένα ματς που έθεσε υποψηφιότητα για ματς της χρονιάς στην κορυφαία ευρωπαϊκή διασυλλογική διοργάνωση, είχαμε ωστόσο στο "Μεστάγια", με την Βαλένθια να παίρνει μία σπουδαία νίκη με 4-1 και να πιάνει τους Άγιαξ και Τσέλσι στην κορυφή του 8ου ομίλου με 7 βαθμούς. Η Λιλ άνοιξε το σκορ στο 25' με τον Όσινχεν και έδειχνε ικανή να πάρει αποτέλεσμα στη φωλιά των Ανδαλουσιανών όμως ο Παρέχο έφερε το ματς σε ισορροπία στο 66' με εκτέλεση πέναλτι αλά Πανένκα για να έρθει η κατάρρευση των λιλουά στο τελευταίο δεκάλεπτο.
Εκεί η Βαλένθια όχι μόνο έκανε την ανατροπή αλλά ισοπέδωσε την αντίπαλό της, με τον Σουμαορό να πετυχαίνει αυτογκόλ στο 82', τον Κοντογκμπιά να εκτελεί με μακρινό σουτ στο 84' και τον Τόρες να βάζει το κερασάκι στην τούρτα στο 90'.
 
Τσέλσι - Άγιαξ 4-4 (5' πεν. 71' πεν Ζορζίνιο, 63' Αθπιλικουέτα, 74' Τζέιμς / 2' αυτ. Άμπραχαμ, 20' Πρόμες, 35' αυτ. Κέπα, 55' Φαν Ντε Μπέεκ)
 
Βαλένθια - Λιλ 4-1 (66' πεν. Παρέχο, 82' αυτ. Σουμαορό, 84' Κοντογκμπιά, 90' Τορές/ 25' Όσινχεν)
 
 

        ΔΙΑΒΑΣΤΕ ΑΚΟΜΑ:
      
