
# 
        در کمیته اخلاق عدالت رعایت می‌شود، با سند به آنجا می‌روم
      

Published at: **2019-11-02T11:42:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637433/%D8%AF%D8%B1-%DA%A9%D9%85%DB%8C%D8%AA%D9%87-%D8%A7%D8%AE%D9%84%D8%A7%D9%82-%D8%B9%D8%AF%D8%A7%D9%84%D8%AA-%D8%B1%D8%B9%D8%A7%DB%8C%D8%AA-%D9%85%DB%8C%E2%80%8C%D8%B4%D9%88%D8%AF-%D8%A8%D8%A7-%D8%B3%D9%86%D8%AF-%D8%A8%D9%87-%D8%A2%D9%86%D8%AC%D8%A7-%D9%85%DB%8C%E2%80%8C%D8%B1%D9%88%D9%85)

به گزارش بولتن نیوز،  امیر قلعه‌نویی درباره فشردگی مسابقات لیگ برتر فوتبال گفت: این موضوع برای همه یکسان است و وقتی همه درگیر فشردگی هستند، گلایه نداریم. ما امکانات لازم را از نظر رفت و آمد، زمین‌های تمرین و مسابقه و ریکاوری نداریم. تیم‌ها تحت فشار هستند و به این شرایط عادت نکرده‌اند، اما اگر امکانات افزایش یابد و دستگاه‌های ریکاوری داشته باشیم که در سه دقیقه بدن را آماده مسابقه می‌کند و زمین‌های تمرین و بازی‌های ما بهبود پیدا کند، اوضاع بهتر می شود.
وی افزود: یحیی گل‌محمدی از زمین‌های مسابقه گلایه کرده و حق هم دارد. وقتی برای بازیکنی یک میلیارد تومان هزینه شده و مربی برای 20 بازی روی او حساب کرده، اما در این زمین‌ها رباط صلیبی او پاره شود، مربی باید چه کند؟ بخشی از حق با سازمان لیگ است و بخشی هم مشکلات مربیان و باشگاه‌هاست.
سرمربی سپاهان درباره تساوی تیمش در دو هفته گذشته تصریح کرد: از اینکه امتیاز از دست می‌دهیم ناراحت هستیم، اما از نوع بازی نه. مردم همه چیز را می‌بینند و از بازی‌های ما لذت می برند؛ چه درباره گردش توپ و... بازی با پارس جنوبی را ببینید، ما در هر دو بازی اخیر می‌توانستیم برنده باشیم.
قلعه‌نویی خاطرنشان کرد: گل ما در این بازی سالم بود که آفساید گرفته شد. یک بر صفر جلو بودیم، زیبا بازی می‌کردیم و مترصد زدن گل دوم بودیم. آن وقت ناگهان پنالتی گرفتند که من تا به حال ندیده بودم. تیم داوری پاک و باصداقت بود و اگر اشتباهی هم داشتند، سهوی بوده، اما به هر حال تیم از حالت خود درآمد. وقتی دوباره در جریان بازی قرار گرفت، گل سالم تیم را نگرفتند و این روحیه تیم را به هم می‌ریزد. من هم از مردم و کمالوند که قبل از بازی تماس گرفت و گفت حتی حاضریم زمین مسابقه را برای تمرین بدهیم، تشکر می‌کنم.
وی که برنامه «سلام صبح بخیر» صحبت می‌کرد، ادامه داد: اینها قشنگ است. من هزار بار دیگر اینها را می‌گویم و هزار بار دیگر هم با ظلم مبارزه می‌کنم. سال گذشته هم هواداران خوب جم به ما اسکان دادند. در فوتبال ما این چیزها گم شده است. ما در این دو هفته از داوری ضربه خوردیم و چهار امتیاز از دست دادیم، اما در بازی با ذوب آهن سود بردیم. با این حال از ممبینی و همه داوران تشکر می‌کنم. آنها واقعاً مظلوم هستند و رفت و آمد و پرداخت‌های آنها با مشکل روبرو است، اما من نوع داوری‌ها را جور دیگری می‌بینم. البته خطاها سهوی است.
سرمربی سپاهان  درباره دعوتش به کمیته اخلاق فدراسیون فوتبال گفت: من هم این را شنیده‌ام و خیلی خوشحال می‌شوم به کمیته اخلاق بروم. کمیته اخلاق جایی است که از نظر من عدالت در آن است؛ حرف‌هایت را گوش و واقعیت را رصد می‌کنند. روز گذشته (جمعه) از رسول خطیبی دلجویی کردم. خودم چندین سال است این الفاظ را تحمل می‌کنم. چرا ما باید این شعارها را تحمل کنیم؟ من به رسول گفتم یک بار درباره شما گفتند، اما من چندین سال است این شعارها را تحمل می‌کنم.
قلعه‌نویی در پاسخ به این سوال که منظورتان همین شعاری است که اخیراً در بعضی استادیوم‌ها علیه شما می‌دهند، پاسخ داد: بله، همین شعار.
«از تاج می‌پرسم چرا در این چند سال هیچ ورودی نکردید؟»، وی ضمن بیان این جمله تصریح کرد: نمی‌گویم چه رنگی، کلاً می‌گویم چرا باید این اتفاق رخ دهد؟ ما از سیدجلال حسینی تقدیر کردیم و اگر عمری باشد، می‌خواهیم این کار را برای حاج‌صفی هم انجام دهیم. شما از تمام مدیران تیم‌ها بپرسید. هر تیمی که می‌خواهد وارد اصفهان شود و با ما یا ذوب‌آهن بازی کند، زنگ می‌زنند و می‌پرسند چه کاری از دست ما برمی‌آید. باید به این سمت برویم، نه اینکه مربی فحش ناموس بشنود. چرا من باید چندین سال فحش تحمل کنم و فدراسیون و ارکان آن واکنشی نشان ندهند؟
سرمربی سپاهان در پاسخ به این پرسش که آیا قبول دارد که می‌توانست پس از بازی با سایپا، ادبیات ملایم‌تری داشته باشد یا خیر، خاطرنشان کرد: من از طرفداران اصیل پرسپولیس عذر خواستم. کسانی که اصیل هستند، هیچ وقت این الفاظ را به کار نمی‌برند. با یکسری اسناد به کمیته اخلاق می‌روم. یک روزنامه نوشته که کانون هواداران نساجی و خیبر خرم‌آباد گفته‌اند این داستان‌ها سازمان یافته است، مربوط به ما نبوده و مربوط به تیم خاصی بوده است.
قلعه‌نویی افزود: وکلای من، اسنادی را جمع‌آوری کرده‌اند. من با جاسمیان (پیشکسوت فوتبال) در ارتباط هستم. زمانی که مربی تیم ملی بودم و می‌خواستم در جلسه فدراسیون فوتبال شرکت کنم، اول به طبقه پیشکسوتان می‌رفتم، یک چای پیش پیشکسوتان می‌خوردم و می‌گفتم اجازه می‌دهید به جلسه بروم؟ ما باید به این سمت برویم. یک بار وریا غفوری جواب حسن‌زاده را داد. چرا ما چند سال فحش ناموس را تحمل کنیم؟
وی درباره نتیجه بازی با تراکتور در هفته دهم لیگ برتر یادآور شد: من بازی استقلال و تراکتور را دیدم.  من دو سال در تراکتور بودم و کاری به نتیجه ندارم. به استقلالی‌ها تبریک می‌گویم و دیداری که شش گل داشته باشد، بازی خوبی است. حالا استقلال برد که به این تیم تبریک می‌گویم. وقتی حضور جمعیت و بازی را می‌بینی، آدم باید لذت ببرد. من به عنوان کسی که 40 سال است در فوتبال هستم، حضور جمعیت، گل و بازی خوب دیدم و لذت بردم. فوتبال ما باید به این سمت برود.
سرمربی سپاهان با تمجید از سرمربی تراکتور گفت: دنیزلی یکی از بزرگترین مربیان تاریخ است که به فوتبال ما آمده است. استراماچونی هم همینطور و اینها به فوتبال ما وزن داده‌اند. یقیناً بازی سپاهان و تراکتور جزو بازی‌های خوب خواهد بود که امیدواریم سه‌شنبه این اتفاق بیفتد. امیدوارم سوای نتیجه، هر دو تیم بازی خوبی ارائه دهند و بتوانیم قشنگی‌های فوتبال را نشان دهیم. فوتبال برد و باخت دارد و تمام می‌شود، اما چیزی که می‌ماند، قشنگی فوتبال است.
قلعه‌نویی در پاسخ به این پرسش که کدام تیم قهرمان نیم‌فصل اول لیگ برتر می‌شود، گفت: قهرمانی نیم‌فصل باب شده که به نظر من این جملات خوب نیست و هیچ جای دنیا اینطور نیست. یک تیم در نیم‌فصل قهرمان شود و آخر فصل جام نگیرد. از بین مدعیان، دو سه تیم دیگر هم هستند. نساجی فوتبال خوبی بازی می‌کند، صنعت نفت هم با اسکوچیچ خوب است و آخر فصل هرکسی که جام را بالا برد، ان‌شاءالله شایسته قهرمانی باشد. امیدواریم فوتبال ما به سمتی برود که همه چیز زیبا باشد.
