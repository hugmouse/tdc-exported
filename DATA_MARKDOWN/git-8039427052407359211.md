
# ఒక్క చుక్క జ్యూస్ కోసం బాటిల్‌లోకి నాలుక దూర్చాడు... అంతే ఇక చూసుకోండి!

Published at: **2019-11-02T08:37:21+00:00**

Author: ****

Original: [Andhrajyothy](https://www.andhrajyothy.com/artical?SID=944460)

Ph: 88865 47666ప్రవేశం ఉచితం ADVT
బెర్లిన్: తాపత్రయం ఎంతటి పనినైనా చేయిస్తుంది. ఒక్కోసారి ఈ లక్షణం కారణంగా చిక్కుల్లో పడుతుంటారు. తాజాగా ఇటువంటి అనుభవమే ఏడేళ్ల పిల్లాడికి ఎదురైంది. బాటిల్‌లో మిగిలిన ఒక్క చుక్క జ్యూస్‌ను కూడా వదలకూడదనుకున్న ఆ అల్లరి పిల్లాడికి చేదు అనుభవం ఎదురయ్యింది. ఆ చుక్క జ్యూస్‌ కోసం తన నాలుకను బాటిల్‌లోనికి దూర్చాడు. అంతే ఆ బాటిల్‌లోని గాలి బయటకు వెలువడి, ఆ బాలుని నాలుక అందులో ఇరుక్కుపోయింది. దీంతో ఆ బాలుడు గగ్గోలు పెట్టాడు. బాటిల్‌లో బందీ అయిన ఆ నాలుక చివరికి వైద్యుల సాయంతో బయటకు వచ్చింది. కాగా ఆ బాలుని నాలిక బాటి‌ల్‌లో ఇరుక్కుపోగానే తల్లిదండ్రులు దానిని బయటకు తీసేందుకు పలు విధాలుగా ప్రయత్నించారు. అయినా ప్రయోజనం లేకపోయింది. దీంతో ఆ పిల్లవాడిని తీసుకుని తల్లిదండ్రులు ఆసుపత్రికి పరిగెత్తారు. ఈ ఉదంతం జర్మనీలోని హెనోవెర్‌లో చోటుచేసుకుంది. ఒక చిల్డ్రన్స్ ఆసుపత్రికి చెందిన వైద్యులు అత్యంత చాకచచక్యంగా బాటిల్‌లో నుంచి ఆ పిల్లవాడి నాలుకను బయటకు తీశారు. వారు ఆ బాటిల్‌లో ఏర్పడిన వాక్యూమ్‌ను తొలగించేందుకు ఇంజెక్షన్ సిరెంజిలో గాలిని నింపి వినియోగించారు. ఈ విధంగా ఆ పిల్లవాడి నాలుకను బయటకు తీశారు. అయితే ఆ పిల్లవాడి నాలుక బాటిల్‌లో ఇరుక్కున్న కారణంగా నాలుకకు రక్త ప్రసరణ అందలేదు. దీంతో ఆ నాలుక నీలంగా మారిపోయింది. కాగా బాలుని నాలుకను బయటకు తీసిన వైద్యులు బాధితుడిని మరో 24 గంటల పాటు తమ సంరక్షణలో ఉంచి చికిత్స అందించారు.
