
# ഡൽഹിയിൽ ബംഗ്ലദേശിന് ചരിത്ര ജയം; ഇന്ത്യയെ 7 വിക്കറ്റിന് തോൽപിച്ചു

Published at: **2019-11-03T20:41:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/03/india-bangladesh-1st-t20-match.html)

ന്യൂഡൽഹി∙ ട്വന്റി20 ചരിത്രത്തിൽ ഇന്ത്യയ്ക്കെതിരെ ആദ്യ ജയം സ്വന്തമാക്കി ബംഗ്ലദേശ്. ന്യൂഡൽഹി അരുൺ ജയ്റ്റ്ലി സ്റ്റേഡിയത്തില്‍ നടന്ന മത്സരത്തിൽ ഏഴു വിക്കറ്റ് ജയമാണ് ബംഗ്ലദേശ് സ്വന്തമാക്കിയത്. ഇന്ത്യ ഉയർത്തിയ 149 റണ്‍സ് വിജയലക്ഷ്യം പിന്തുടർന്ന ബംഗ്ലദേശ് മൂന്ന് വിക്കറ്റ് നഷ്ടത്തിൽ മൂന്ന് പന്തുകൾ ബാക്കി നിൽക്കെ വിജയലക്ഷ്യം മറികടക്കുകയായിരുന്നു. 
43 പന്തിൽ 60 റൺസുമായി പുറത്താകാതെ നിന്ന മുഷ്ഫിഖുർ റഹീമാണ് ബംഗ്ലദേശിന്റെ വിജയത്തിനു വഴിയൊരുക്കിയത്. എട്ടു ഫോറുകൾ അടിച്ച താരം മത്സരം അവസാനിപ്പിച്ചത് തകർപ്പൻ സിക്സർ നേടിക്കൊണ്ടായിരുന്നു. സൗമ്യ സർക്കാർ 39 റൺസ് നേടി. ലിറ്റൻദാസ് ഏഴും മുഹമ്മദ് നയീം 28 പന്തിൽ 26 ഉം റൺസ് സ്വന്തമാക്കി പുറത്തായി. ഏഴു പന്തിൽ 15 റൺസുമായി ബംഗ്ലദേശ് ക്യാപ്റ്റൻ മഹ്മൂദുല്ല പുറത്താകാതെനിന്നു. ഇന്ത്യയ്ക്കായി ദീപക് ചഹർ, ഖലീൽ അഹമ്മദ്, യുസ്‍വേന്ദ്ര ചാഹൽ എന്നിവർ ഓരോ വിക്കറ്റു വീതം വീഴ്ത്തി.

        ധോണിയെ പിന്നിലാക്കി രോഹിത് ശർമ
      
ബംഗ്ലദേശിനെതിരായ മത്സരത്തോടെ ഇന്ത്യയ്ക്കായി ഏറ്റവും കൂടുതൽ ട്വന്റി20 മൽസരങ്ങൾ കളിച്ചിട്ടുള്ള താരമെന്ന റെക്കോർഡ് രോഹിത് ശർമ സ്വന്തമാക്കി. മുൻ ഇന്ത്യൻ നായകൻ എം.എസ്. ധോണിയെയാണ് ഇക്കാര്യത്തിൽ രോഹിത് പിന്നിലാക്കിയത്. രോഹിത് ശർമ 99 രാജ്യാന്തര മത്സരങ്ങളിൽ ഇന്ത്യയ്ക്കായി ഇറങ്ങിയപ്പോൾ, ധോണി കളിച്ചത് 98 മത്സരങ്ങളില്‍. ക്യാപ്റ്റൻ വിരാട് കോലിക്കു വിശ്രമം അനുവദിച്ചതിനാൽ ബംഗ്ലദേശിനെതിരായ ട്വന്റി20 പരമ്പരയിൽ ഇന്ത്യയെ നയിക്കുന്നത് രോഹിത് ശർമയാണ്. ട്വന്റി 20യിൽ നിന്നുമാത്രം നാല് സെഞ്ചുറികളും 17 അർധ സെഞ്ചുറികളുമുള്‍പ്പെടെ 2,443 റൺസാണ് രോഹിത് ശർമ ഇതുവരെ നേടിയിട്ടുള്ളത്.

        ഇന്ത്യ ആറിന് 148; ധവാന്‍ 41
      
ടോസ് നഷ്ടപ്പെട്ട് ബാറ്റ് ചെയ്യാൻ ഇറങ്ങിയ ഇന്ത്യ നേടിയത് 20 ഓവറിൽ ആറിന് 148. 42 പന്തില്‍ മൂന്ന് ഫോറും ഒരു സിക്സും പറത്തി 41 റൺസ് നേടിയ ശിഖര്‍ ധവാനാണ് ഇന്ത്യയുടെ ടോപ് സ്കോറർ. ക്യാപ്റ്റൻ രോഹിത് ശർമ (5 പന്തിൽ 9), കെ.എൽ. രാഹുൽ (17 പന്തിൽ 15), ശ്രേയസ് അയ്യർ (13 പന്തിൽ 22), ഋഷഭ് പന്ത് (26 പന്തിൽ 27), ശിവം ദുബെ (1) എന്നിങ്ങനെയാണ് പുറത്തായ മറ്റ് ഇന്ത്യൻ താരങ്ങളുടെ സ്കോറുകൾ.
ഇന്ത്യൻ നിരയിൽ ക്രുനാൽ പാണ്ഡ്യ (8 പന്തിൽ 15), വാഷിങ്ടൻ സുന്ദർ (5 പന്തിൽ 14) എന്നിവർ പുറത്താകാതെനിന്നു. ടോസ് നേടിയ ബംഗ്ലദേശ് ഇന്ത്യയെ ബാറ്റിങ്ങിനു വിടുകയായിരുന്നു. ഇന്ത്യൻ പ്രതീക്ഷകൾക്കു തിരിച്ചടിയായി ആദ്യ ഓവറിൽതന്നെ രോഹിത് ശർമ പുറത്തായി. ഷാഫിയുൾ ഇസ്‍ലാമിന്റെ പന്തിൽ രോഹിത് എൽബി ആയി പുറത്തുപോയി. കെ.എൽ. രാഹുൽ, ശ്രേയസ് അയ്യർ എന്നിവർ ഭേദപ്പെട്ട ബാറ്റിങ് പ്രകടനമാണു നടത്തിയത്. അമിനുൽ ഇസ്‍ലാമിന്റെ പന്തിൽ രാഹുലിനെ മഹമൂദുല്ലയും ശ്രേയസ് അയ്യരെ മുഹമ്മദ് നയീമും ക്യാച്ചെടുത്തു മടക്കി.
അർധസെഞ്ചുറിയിലേക്കു മുന്നേറുന്നതിനിടെയാണ് ശിഖർ ധവാൻ റണ്ണൗട്ടായത്. ആദ്യ രാജ്യാന്തര ട്വന്റി20 മൽസരം കളിക്കാനിറങ്ങിയ ഓൾ റൗണ്ടർ ശിവം ദുബെയ്ക്ക് ബാറ്റിങ്ങിൽ തിളങ്ങാൻ സാധിച്ചില്ല. നാലു പന്തിൽ 1 റൺസ് മാത്രമെടുത്ത ദുബെയെ അഫിഫ് ഹുസൈന്‍ സ്വന്തം പന്തിൽ ക്യാച്ചെടുത്തു പുറത്താക്കി. അവസാന ഓവറുകളിൽ തകർത്തടിച്ച ക്രുനാൽ‌ പാണ്ഡ്യയും വാഷിങ്ടൻ സുന്ദറും ഇന്ത്യൻ സ്കോർ 148ലെത്തിച്ചു. ബംഗ്ലദേശിനായി ഷാഫിയുൽ ഇസ്‍ലാം, അമിനുൽ ഇസ്‍ലാം എന്നിവർ രണ്ടു വിക്കറ്റ് വീതം വീഴ്ത്തി. അഫിഫ് ഹുസൈൻ ഒരു വിക്കറ്റും നേടി.
ഓൾ റൗണ്ടർ ശിവം ദുബെയുടെ രാജ്യാന്തര ട്വന്റി20യിലെ അരങ്ങേറ്റ മത്സരമായിരുന്നു ബംഗ്ലദേശിനെതിരായത്. മലയാളി താരം സഞ്ജു വി. സാംസണ് പ്ലേയിങ് ഇലവനിൽ ഇടം നേടാൻ സാധിച്ചില്ല. നവംബർ ഏഴിന് രാജ്കോട്ടിലാണ് രണ്ടാം ട്വന്റി20 മത്സരം നടക്കുക. മൂന്നാം മത്സരം നവംബർ 10ന് നാഗ്പൂരിൽ.
