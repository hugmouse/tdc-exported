
# جزئیاتی از تصمیم جدید شورای نگهبان و وزارت کشور برای برگزاری انتخابات الکترونیک

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697091/%D8%AC%D8%B2%D8%A6%DB%8C%D8%A7%D8%AA%DB%8C-%D8%A7%D8%B2-%D8%AA%D8%B5%D9%85%DB%8C%D9%85-%D8%AC%D8%AF%DB%8C%D8%AF-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D9%88-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9)


        در جلساتی که اخیراً بین وزارت کشور و شورای نگهبان برگزار شده، مقرر شد که شناسایی و احراز هویت رأی‌دهندگان به‌عنوان گام اول در الکترونیکی کردن انتخابات، در این دوره از انتخابات مجلس به‌صورت الکترونیکی برگزار شود.
      
رئیس کمیسیون شوراهای مجلس شورای اسلامی جزئیاتی از تصمیم جدید شورای نگهبان و وزارت کشور برای برگزاری انتخابات یازدهمین دوره مجلس به‌شکل الکترونیکی را تشریح کرد.
به گزارش تسنیم، محمدجواد کولیوند رئیس کمیسیون شوراها و امور داخلی کشور مجلس شورای اسلامی با اشاره به برگزاری یازدهمین دوره انتخابات مجلس، گفت: یکی از مباحث مهم و اولویت‌دار در انتخابات مجلس، چگونگی برگزاری آن به‌شکل الکترونیکی است که از دوره پیشین تاکنون جلساتی پیرامون آن برگزاری شده است.
او با بیان اینکه تاکنون جلسات کارشناسی میان مجلس، شورای نگهبان و وزارت کشور برای برگزاری انتخابات به‌صورت الکترونیکی برگزار شده است، اظهار داشت: در موضوع الکترونیکی کردن انتخابات مجلس، صحت، حفظ آراء رأی‌دهندگان و نیز امنیت آراء باید مدنظر قرار گیرد که در این جلسات به‌روی این موضوعات بحث و تبادل نظر شده است.
رئیس کمیسیون شوراهای مجلس اضافه کرد: در جلساتی که اخیراً بین وزارت کشور و شورای نگهبان برگزار شده، مقرر شد که شناسایی و احراز هویت رأی‌دهندگان به‌عنوان گام اول در الکترونیکی کردن انتخابات، در این دوره از انتخابات مجلس به‌صورت الکترونیکی برگزار شود.
کولیوند با تأکید بر اینکه دغدغه‌هایی برای الکترونیکی کردن انتخابات وجود دارد که باید با تفاهم نسبت به رفع آنها اقدام شود، گفت: یکی از ایراداتی که شورای نگهبان نسبت به الکترونیکی کردن انتخابات وارد می‌کند، امنیت و صیانت از آراء مردم است که باید با فراهم کردن زیرساخت‌های آن، همه جوانب بررسی و دغدغه‌ها برطرف شود.
او الکترونیکی شدن انتخابات مجلس را موجب سهولت در شمارش آراء و نیز دقت بیشتر در رأی‌گیری توصیف کرد و افزود: معتقدم در این امر نباید شتاب‌زده عمل کرد، بلکه باید زیرساخت‌های آن را ایجاد کنیم تا خدای ناکرده خللی در روند انتخابات و رأی مردم که به‌تعبیر رهبر انقلاب، حق‌الناس است، وارد نشود.
رئیس کمیسیون شوراهای مجلس در پایان خاطرنشان کرد: در صورتی که ماحصل جلسات بین مجلس، شورای نگهبان و وزارت کشور برای بررسی ابعاد برگزاری انتخابات به‌صورت الکترونیک به جمع‌بندی قطعی برسد، انتخابات دوره یازدهم مجلس، به‌طور کامل الکترونیکی برگزار خواهد شد، در غیر این صورت، این امر منتفی است.
طبق پیشنهاد وزارت کشور و موافقت شورای نگهبان، یازدهمین دوره انتخابات مجلس شورای اسلامی در روز جمعه (2 اسفند 98) به‌طور همزمان در سراسر کشور برگزار می‌شود.
