
# هشدار پلیس فتا به رانندگان درباره تخفیف جرایم رانندگی

Published at: **2019-11-01T21:11:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543942.html/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D9%87-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%AA%D8%AE%D9%81%DB%8C%D9%81-%D8%AC%D8%B1%D8%A7%DB%8C%D9%85-%D8%B1%D8%A7%D9%86%D9%86%D8%AF%DA%AF%DB%8C)

معاون اجتماعی پلیس فتا ناجا از کلاهبرداری اینترنتی در قالب تخفیف جریمه رانندگی خبرداد.
به گزارش شبکه اطلاع رسانی راه دانا؛ سرهنگ رامین پاشایی معاون اجتماعی پلیس فتا ناجا گفت: افراد سود جو و کلاهبردار با طراحی صفحات جعلی در قالب اعطا تخفیف جریمه راهنمایی و رانندگی به مالکان خودرو تا سقف ۸۰ درصد قربانیان را به صفحات جعلی هدایت و پس از انجام مهندسی اجتماعی و دریافت اطلاعات کارت بانکی نسبت به برداشت غیر مجاز از حساب آنان اقدام می کردند.
این مقام انتظامی ادامه داد: پلیس فتا در چهارچوب ماموریت های محوله ضمن رصد دائمی فضای مجازی،اقدامات مجرمانه افراد سودجو و کلاهبردار را شناسایی و خنثی می کند.
وی با اشاره شیوه این نوع کلاهبرداری، گفت: پس از هماهنگی با مرجع قضائی و نیز همکاری مجموعه پلیس فتا استان اصفهان، ضمن مسدود سازی سایت مذکور، شناسایی مجرمان در دستور کار پلیس قرار گرفت.
معاون اجتماعی پلیس فتا ناجا خاطرنشان کرد: با اطلاع رسانی های صورت گرفته از سوی نیروی انتظامی و همکاری دوجانبه با رسانه ملی، آگاهی و دانش عمومی هموطنان نسبت به جرائم حوزه سایبر ارتقا مناسبی یافته ولیکن افراد سودجو و کلاهبردار با استفاده از ترفندهای مختلف مترصد کلاهبرداری از هموطنان و به خصوص کاربران فضای مجازی می باشند.
