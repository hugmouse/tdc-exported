
# حل مسائل اقتصاد برق نیازمند تعامل بیشتر بخش خصوصی و دولتی است

Published at: **2019-11-03T13:46:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39589/%D8%AD%D9%84-%D9%85%D8%B3%D8%A7%D8%A6%D9%84-%D8%A7%D9%82%D8%AA%D8%B5%D8%A7%D8%AF-%D8%A8%D8%B1%D9%82-%D9%86%DB%8C%D8%A7%D8%B2%D9%85%D9%86%D8%AF-%D8%AA%D8%B9%D8%A7%D9%85%D9%84-%D8%A8%DB%8C%D8%B4%D8%AA%D8%B1-%D8%A8%D8%AE%D8%B4-%D8%AE%D8%B5%D9%88%D8%B5%DB%8C-%D9%88-%D8%AF%D9%88%D9%84%D8%AA%DB%8C-%D8%A7%D8%B3%D8%AA)


        مدیرعامل شرکت توانیر در مراسم اختتامیه نوزدهمین نمایشگاه بین‌المللی صنعت برق ایران موضوع اقتصاد برق را اساسی‌ترین مسئله این صنعت برشمرد و افزود: دولت به تنهایی قادر به حل این موضوع نیست؛ لذا نیازمند همکاری هر چه بیشتر تعامل بخش خصوصی و دولتی برای حل مسائل مرتبط با این حوزه هستیم.
      
به‌گزارش برق نیوز، محمدحسن متولی‌زاده در مراسم اختتامیه نوزدهمین نمایشگاه بین‌المللی صنعت برق ایران موضوع اقتصاد برق را اساسی‌ترین مسئله این صنعت برشمرد و افزود: دولت به تنهایی قادر به حل این موضوع نیست؛ لذا نیازمند همکاری هر چه بیشتر تعامل بخش خصوصی و دولتی برای حل مسائل مرتبط با این حوزه هستیم.   مدیرعامل شرکت توانیر با تاکید بر اینکه توانمندی‌های صنعت برق ایران جایگاه ممتازی در منطقه دارد، گفت: به عنوان بخش دولتی صنعت برق عمیقا معتقد هستیم که اگر افتخاری در این صنعت کسب شده ناشی از همکاری بسیار مناسب بخش خصوصی با حوزه دولتی بوده است. وی با تاکید بر اینکه برای دست‌یابی به بازار‌های جدید در صنعت برق چندین روش شناسایی و مقدمات اجرای آن نیز آغاز شده است، ادامه داد: برخی از همسایگان ایران به دلیل مراودات برقی مطالباتی دارند که بر اساس توافق صورت گرفته مقرر شده است تا بخشی از این مطالبات به شکل تجهیزات در اختیار کشور‌های هدف قرار بگیرد. متولی‌زاده ادامه داد: برای ایجاد بازار جدید درصدد توسعه صادرات و فروش انرژی به کشور‌های منطقه هستیم. درخواستی در این ارتباط به مراجع قانونی ارسال و مجوز آن دریافت شده است که براساس این مجوز شرکت توانیر مسئولیت این مهم و پوشش این خدمات را بر عهده خواهد گرفت. مدیرعامل شرکت توانیر با اشاره به افزایش تعامل میان وزارت نیرو و فعالان بخش خصوصی صنعت برق، تاکید کرد: یکی از مشکلات ما تامین منابع برای ایجاد زیرساخت شهرک‌های صنعتی است. با همکاری سازمان برنامه و بودجه درصدد استفاده از مشارکت عمومی برای احداث تجهیزات برقی لازم در شهرک‌های صنعتی هستیم تا با همکاری بخش خصوصی شاهد رونق هر چه بیشتر تولید داخلی و پیشرفت سریعتر پروژه‌های برقی لازم در شهرک‌های صنعتی باشیم. وی به مسئله عرضه و تقاضا برای خرید و فروش برق اشاره کرد و گفت: این آمادگی از سوی توانیر وجود دارد تا از این عرصه خارج و این مهم را از طریق بورس در اختیار بخش خصوصی قرار بدهد.
