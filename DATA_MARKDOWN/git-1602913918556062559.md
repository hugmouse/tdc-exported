
# Noul ministru al Fondurilor Europene promite proiecte de infrastructură, debirocratizare, simplificare procedurală şi transparenţă

Published at: **2019-11-07T09:54:57+00:00**

Author: **Răzvan Botea**

Original: [Ziarul Financiar](https://www.zf.ro/eveniment/noul-ministru-al-fondurilor-europene-promite-proiecte-de-infrastructura-debirocratizare-simplificare-procedurala-si-transparenta-18551191)

Noul ministru al Fondurilor Europene Marcel Ioan Boloş a prezenat la preluarea mandatului principalele priorităţi pe care şi le asuma în acest mandat. Printre acestea se află proiectele de infrastructră, simplificarea procedurală, dar şi debirocratizarea instituţională. Ministrul mai promite transparenţă şi spune că va prezenta periodic rapoarte de activitate.
„În programul de guvernare avem măsuri legate de simplificarea procesului şi de debirocratizarea instituţională. Simplificarea procedurală este aşteptată de toată lumea, să nu mai fie atât de stufoase aplicaţiile de finanţare. Trebuie să fim atenţi şi la debirocratizarea instituţională şi vom acţiona în această direcţie”, a spus ministrul Boloş la preluarea mandatului.
Ministrul a mai spus că proiectele de infrastructură sunt vitale pentru dezvoltarea sustenabilă a României şi a precizat că nu se referă doar la cele de infrastructură de transport, ci şi la apă, canalizare, etc. El a mai spus că are în vedere pregătirea proiectelor înainte de exerciţiul financiar 2021-2027.
„Prioritare sunt proiectele de infrastructură în mandatul meu. Sunt primele care ajută la dezvoltarea sustenabilă pe termen lung, fie că vorbim de proiecte de infrastructură rutieră sau de infrastructură de apă, canalizare, etc. (...)Mai avem în vedere pregătirea portofoliului de proiecte de infrastructură, astfel că până în anul 2021 România să aibă deja proiectele pregătite şi să fim cu un pas înainte. Acestea sunt condiţii de normalitate şi de bun simt.”
