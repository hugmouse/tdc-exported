
# 
        لایحه تجارت موجب از هم پاشیدگی فضای کسب و کار خواهد شد
      

Published at: **2019-11-05T23:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638431/%D9%84%D8%A7%DB%8C%D8%AD%D9%87-%D8%AA%D8%AC%D8%A7%D8%B1%D8%AA-%D9%85%D9%88%D8%AC%D8%A8-%D8%A7%D8%B2-%D9%87%D9%85-%D9%BE%D8%A7%D8%B4%DB%8C%D8%AF%DA%AF%DB%8C-%D9%81%D8%B6%D8%A7%DB%8C-%DA%A9%D8%B3%D8%A8-%D9%88-%DA%A9%D8%A7%D8%B1-%D8%AE%D9%88%D8%A7%D9%87%D8%AF-%D8%B4%D8%AF)

به گزارش بولتن نیوز، تصویب سریع کتاب اول لایحه تجارت در مجلس شورای اسلامی با انتقاد تشکل‌های صنفی حوزه اقتصادی مواجه شد. در ابتدا اتاق بازرگانی با ارسال نامه‌ای به رییس مجلس انتقادات خود را نسبت به مفاد لایحه تجارت مطرح کرد و در ادامه دیگر تشکل‌ها و فعالان حوزه اقتصاد به جمع منتقدان لایحه تجارت پیوستند.
در همین راستا، حمیدرضا غزنوی دبیر کل مجمع کارآفرینان ایران در گفت‌و‌گو با خبرنگار اقتصادی باشگاه خبری توانا خبرگزاری فارس ضمن انتقاد از فرایند تدوین لایحه تجارت گفت: مسائل مجلس شورای اسلامی مسائل تخصصی است و با ارسال موضوعات به کمیسیون‌ها تخصصی‌تر نیز می‌شود، مسائل لایحه تجارت هم به کمیسیون قضائی سپرده شد و این کمیسیون هم کار را به کارگروه لایحه تجارت داد اما انتظار می‌رفت این کارگروه دقت بیشتری به خرج می‌داد و با فعالان و تشکل‌های اقتصادی و اساتید و دانشگاهیان حوزه اقتصاد بیشتر مشورت می‌کرد.
وی ادامه داد: نکته مهم آن است که به نظر من نمایندگان مجلس چندان در عمق این قانون فرو‌ نرفته‌اند و علی‌رغم مدت زمان طولانی که برای بررسی آن صرف شد اما از لحاظ عمق برای آن وقت نگذاشته‌اند؛ این لایحه بیش از یک هزار ماده دارد و چون این قانون، قانون مادر حوزه اقتصاد است یک تغییر کوچک در آن پیامدهای بزرگی در حوزه اقتصاد ایجاد می‌کند.
*تصویب لایحه تجارت به مصلحت اقتصاد امروز ما نبود
دبیر کل مجمع کارآفرینان ایران خاطر نشان کرد: باید کار کارشناسی با دقت زیاد و با مشورت بخش‌های متعدد صورت می‌گرفت در این راستا باید نظر مشورتی مجمع کارآفرینان و اقتصاددان‌های بزرگ ایران را می‌گرفتند، کاری که انجام نشد؛ در نتیجه تصویب بیش از سیصد ماده از این قانون آن هم به فوریت در مجلس به مصلحت اقتصاد امروز ما نبود.
غزنوی ضمن مقایسه قانون فعلی تجارت با لایحه جدید تجارت گفت: اگر قانون تجارت قبلی بد بود باز به مراتب بهتر از لایحه‌ای است که کار اساسی روی آن انجام نشده باشد، حتی گویا مرکز پژوهش‌های مجلس هم روی این لایحه تجارت زیاد کار نکرده است در نتیجه اگر راهی باشد که بتوان جلو تصویب و اجرای این لایحه را گرفت باید دنبال شود زیرا بزرگان اقتصاد روی این قانون تشکیک کرده‌اند.
وی درباره نحوه اجرای احتمالی لایحه جدید تجارت اظهار داشت: برنامه مجلس این است که ۳۰۰ ماده اول لایحه تجارت را پس از تغییر به مرحله اجرا بگذارند و بر اساس بازخورد آن مابقی مواد را تغییر دهد در صورتی که این فکر اشتباه است زیرا چهل و خورده‌ای ماده اول لایحه برای باقی مانده مواد لایحه تعیین تکلیف می‌کند و هر بازخوردی هم داشته باشد فایده ندارد.
دبیر کل مجمع کارآفرینان ایران درباره اقدامات این مجمع برای اصلاح لایحه تجارت گفت: ما در حال بررسی هستیم که ببینیم راهکار قانونی چیست، کارشناسان امور مجلس ما و کارشناسان تحقیق و پژوهش در حال کار روی این موضوع هستند و ان‌شاءالله به زودی موضع مجمع کارآفرینان را در این خصوص اعلام می‌کنیم.
*مواد ابهام آمیز لایحه تجارت، تاثیر شومی بر اقتصاد خواهد گذاشت
غزنوی در خصوص آثار ابهام این قانون بر فعالیت اقتصادی کشور نیز افزود: اول این‌که اگر طرفین قرارداد تجاری به اختلاف بخورند این اختلاف تقریباً برای مرجع قضاوت‌کننده زیاد روشن نیست؛ دوم هم آن‌که راه را برای مفسده باز می‌گذارد زیرا راه برای تفسیر رای باز است چرا که موارد ابهام‌آمیز این قانون نسبت به قانون تجارت قبلی بسیار زیاد است که تاثیر شوم خود را بر اقتصاد خواهد گذاشت.
وی با اشاره به پیامدهای تصویب و اجرا سریع اصل ۴۴ قانون اساسی به عنوان یک تجربه نیز گفت: در بحث خصوصی‌سازی و اجرای اصل ۴۴ قانون اساسی نیز ریزه‌کاری‌ها دیده نشد و این امر اقتصاد کشور را با مشکل مواجه کرد، نهایتا مقام معظم رهبری سیاستهای اصل ۴۴ را ابلاغ کردند تا موارد مشکل دار اصل ۴۴ اصلاح شود.
*امیدوارم شورای نگهبان لایحه تجارت را رد کند
دبیر کل مجمع کارآفرینان ایران در ادامه اظهار داشت: با توجه به تحریم‌ها و وضعیت خاص اقتصادی کشور، درحالی که دشمن در تلاش برای آسیب رساندن به اقتصاد کشور است، نباید خودمان با تصویب برخی قوانین موجب از هم پاشیدگی فضای کسب و کار شویم؛ براین اساس به نظر می‌رسد شورای نگهبان باید به دنبال راهکار باشد. در این راستا شورای نگهبان نباید فقط از منظر فقهی و شرعی این مسئله را بررسی کند چرا که این مسئله کلان اقتصاد است
غزنوی ادامه داد: با بازگرداندن لایحه تجارت به مجلس فرصت برای تحقیق و بررسی بیشتر وجود دارد؛ امیدوارم شورای نگهبان با رد لایحه تجارت از تصویب آن جلوگیری کند تا مجلس دقت بیشتری به خرج دهد.
وی در پایان خاطر نشان کرد: در این راستا باید رسانه‌ها هم ورود کنند تا افکار عمومی روشن شود، به نظر من رسانه‌ها می‌توانند در جلوگیری از تصویب نهایی این لایحه موثر باشند.
 
منبع:عیار آنلاین
