
# แก๊งยาเจอปลุกงัวเงียตื่น ถูกรวบคาม่านรูด-ยึดไอซ์500โล

Published at: **2019-11-04T04:15:00+00:00**

Author: ****

Original: [เดลินิวส์](https://www.dailynews.co.th/crime/739888)


        แก๊งขนยาต้องงัวเงียตื่นขึ้นมา ขณะกำลังหลับฝันดีแท้ๆ เจอตำรวจจู่โจมจับคาห้องพักในม่านรูด ยึดไอซ์ล็อตใหญ่ 500 ก.ก.
      
เมื่อวันที่ 4 พ.ย. พล.ต.ท.ประจวบ วงค์สุข ผบช.ภ.5 พล.ต.ต.วีรชน บุญทวี ผบก.สส.ภ.5 พล.ต.ต.พิเชษฐ จีระนันตสิน ผบก.ภ.จว.เชียงใหม่ นำกำลังกว่า 20 นาย บุกเข้าไปที่ม่านรูดลิตเติ้ลอินน์ ภายในห้องพักหมายเลข 10 และ 11 ต.ดอนแก้ว อ.แม่ริม หลังได้รับรายงานว่ามีการลักลอบลำเลียงยาเสพติดจากดอยสูงจำนวนมากเข้ามาพักในโรงแรมแห่งนี้เมื่อบุกเข้าไปที่ห้องพักก็พบรถเก๋งเอ็มจี สีเทา ทะเบียน 6 กอ 3489 กรุงเทพฯ รถยนต์โตโยต้า ฟอร์จูนเนอร์ สีขาว ทะเบียน 2กฉ 3904 กรุงเทพฯ และรถเก๋งเอ็มจี สีเทา ทะเบียน 8กง 3754 กรุงเทพฯ ส่วนภายในห้องพบชาย 4 คน กำลังนอนหลับสนิทอย่างมีความสุข จึงเรียกปลุกให้ตื่นแล้วควบคุมตัวทันที สร้างความตื่นตระหนกตกใจให้แก๊งยาอย่างมากที่ตื่นงัวเงียขึ้นมา จากการตรวจค้นก็พบยาไอซ์ 500 ก.ก. มูลค่ากว่า 1,500 ล้านบาท ซุกซ่อนอยู่ในท้ายรถเอ็มจี สีเทา
สอบสวนเบื้องต้นทราบว่า เป็นเครือข่ายยาเสพติดสมุทรปราการ มีนายใหญ่เป็นคนบงการอยู่ที่กรุงเทพ เริ่มแรกได้ให้ นายวิโรจน์ ปีเลาะ อายุ 35 ปี เป็นหัวหน้าขนยา มีการนำลูกสมุนชุดแรกมารวม 6 คน พร้อมรถ 3 คัน เดินทางมารับยาล็อตดังกล่าวที่ป่าละเมาะใน อ.แม่แตง หลังรับยาก็จะมีรถลำเลียง 1 คัน รถดูหลัง 1 คัน และรถดูต้นทางอีก 1 คัน พอรถดูต้นทางผ่านไปเจอด่านตรวจทุกด่านก็จะรายงานให้รถขนยารับรู้เพื่อเลี้ยวรถอ้อมไปทางถนนสายรองจากนั้นเมื่อรถดูต้นทางขับตามไปที่ถนนสายรอง ก็รีบแซงขึ้นหน้ารถขนยาเพื่อจะได้ดูต้นทางให้อีกครั้ง กระทั่งไปเจอด่านตรวจที่ถนนสายรองอีก รถดูต้นทางก็พยายามจะแจ้งให้รถขนยารับรู้ แต่คราวนี้ตำรวจที่ด่านเริ่มสงสัยจึงแสดงตัวขอตรวจค้น ก่อนจะไปพบข้อความแชทไลน์ที่คุยกันในกลุ่มค้ายา ทำให้รู้ถึงพฤติกรรมทั้งหมด ก่อนจะควบคุมตัวคนในรถดูต้นทางรวม 5 คน และสืบทราบว่าจะพักกันที่ใด ห้องอะไร นำมาสู่การนำกำลังบุกจับอีก 4 คน ที่ม่านรูดดังกล่าว
สำหรับรายชื่อผู้ต้องหาทั้ง 9 คนคือ 1.นายวิโรจน์ ปีเลาะ อายุ 35 ปี  2.นายชิตณรงค์ วงค์มณี อายุ 37 ปี  3.นายธนวัฒน์ เวียงยา อายุ 25 ปี  4.นายเรืองศักดิ์ กาหลง อายุ 31 ปี  5.นายธนดล พิมนนท์ อายุ 32 ปี  6.นายรัฐภูมิ ชื่นแสง อายุ 40 ปี  7.นายอิทธิพล ละจินดา อายุ 24 ปี ขณะที่ คนที่ 8 และ 9 ยังไม่ทราบชื่อ อยู่ระหว่างคุมตัวไปขยายผลต่อผู้ต้องหาทั้งหมดสารภาพว่าทำงานในโรงเหล็กที่ จ.สมุทรปราการ รับงานมาแล้ว 3 ครั้ง ขนรอบละราวๆ 500 ก.ก.ไปส่งภาคใต้ และส่งต่อประเทศที่ 3.
