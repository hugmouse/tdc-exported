
# I Saracens, il Real del rugby, viola il Salary cap: 35 punti in meno in classifica e oltre 5 milioni di multa

Published at: **2019-11-05T22:00:00+00:00**

Author: **Valerio Vecchiarelli**

Original: [Corriere della Sera](https://www.corriere.it/sport/19_novembre_06/i-saracens-real-rugby-viola-salary-cap-35-punti-meno-classifica-oltre-5-milioni-multa-3ad1ce28-0089-11ea-90df-c7bf97da0906.shtml)

La delusione per il sogno di riportare a casa la Coppa del Mondo rimasto tale nella notte di Yokohama è nulla rispetto allo scandalo che sta offuscando l’immagine di integrità del rugby inglese. I Saracens, lo storico club londinese (fondato nel 1876), campione d’Europa e campione d’Inghilterra in carica, 5 titoli in Premiership e 3 Champion’s Cup nell’ultima decade, un colosso sportivo ed economico paragonabile ad autentici brand universalmente riconosciuti come Manchester United, Real Madrid o Barcellona nel calcio, sono nella bufera per non aver rispettato il Salary Cap di complessivi 7 milioni di sterline previsto dalle rigide norme finanziarie della Premiership.
Secondo quanto stabilito dal panel investigativo indipendente guidato da Andrew Rodgers, responsabile delle retribuzioni della Premiership Rugby, la violazione riguarderebbe le ultime 3 stagioni (dal 2016 al 2019) con conseguente condanna per il club a pagare una multa di 5,36 milioni di sterline e l’immediata penalizzazione di 35 punti in classifica. Ovvero dopo 3 giornate di campionato i Saracens, tra i principali candidati al titolo, si ritroverebbero nel sottofondo della graduatoria a ripartire da -26. L’indagine è stata lunga e circostanziata e avrebbe evidenziato la truffa messa in atto dal proprietario e chairman Nigel Wray per aggirare il Salary Cap. Alcune delle stelle del club e in particolare gli eroi delusi della campagna mondiale in Giappone Owen Farrell (capitano dell’Inghilterra), Maro Itoje e i fratelli Billy e Mako Vunipola, sarebbero stati pagati «fuori busta» direttamente dal proprietario attraverso fondi di investimento, titoli finanziari o tramite il passaggio di proprietà immobiliari. Un modo per mantenere al sicuro e dentro le regole il monte stipendi, che però non ha convinto il gruppo di investigatori. La punizione è pesantissima e fa giurisprudenza, ma per i Saracens, che stanno investendo moltissimo e lavorano per espandere a livello finanziario globale l’impatto dell’intera Premiership, più della penalizzazione e della multa, pesano i danni di immagine. Al di là della Manica le regole, dentro e fuori dal campo, non possono essere infrante e le pene sono sempre certe e severissime.
Il club ha annunciato immediato ricorso in appello alla sentenza, sottolineando come non esista evidenza del superamento del Salary Cap e che ogni accordo preso dal presidente con alcuni tesserati sia da riportare nel campo della trattativa privata che esula dalla normativa sportiva. In un comunicato pubblico i Saracens hanno precisato come i titoli conquistati sul campo non potranno essere sottoposti ad alcuna revisione e che al momento il club non sarà costretto a vendere alcun giocatore. Tutte le sanzioni devono essere sospese fino a quando il processo d’appello non sarà giunto alla sentenza. Lo scandalo degli stipendi limati ad arte dà una spallata all’immagine di integrità della Premiership ed arriva a 10 anni di distanza dal più grande scandalo vissuto dal rugby inglese, il «Bloodgate Scandal», che fece piovere squalifiche pesanti sullo staff tecnico degli Harlequins, altro leggendario club londinese, reo di aver obbligato, durante un quarto di finale di Heineken Cup, l’ala Tom Williams a masticare una capsula di sangue umano per costringere l’arbitro a effettuare una sostituzione per infortunio. Quando venne alla luce la truffa, il mondo ovale britannico si mostrò scandalizzato e mise al bando i protagonisti. Adesso al bando viene messo un colosso economico e il suo recente passato di trionfi.
