
# دادگاه رسیدگی به پرونده گندم‌های‌ مفقودی‌ گلستان برگزار می شود/ نخستین جلسه 19 آبان

Published at: **2019-11-05T15:12:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545133.html/%D8%AF%D8%A7%D8%AF%DA%AF%D8%A7%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D9%BE%D8%B1%D9%88%D9%86%D8%AF%D9%87-%DA%AF%D9%86%D8%AF%D9%85-%D9%87%D8%A7%DB%8C--%D9%85%D9%81%D9%82%D9%88%D8%AF%DB%8C--%DA%AF%D9%84%D8%B3%D8%AA%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF--%D9%86%D8%AE%D8%B3%D8%AA%DB%8C%D9%86-%D8%AC%D9%84%D8%B3%D9%87-19-%D8%A2%D8%A8%D8%A7%D9%86)

رئیس کل دادگستری گلستان گفت: رسیدگی به پرونده گندم‌های‌ مفقودی‌ گلستان که به دادگاه ویژه رسیدگی به جرایم اقتصادی ارجاع شده بود، تعیین وقت شد .
به گزارش شبکه اطلاع رسانی راه دانا؛ به نقل از گلستان ما؛ هادی هاشمیان امروز در گفتگو با خبرنگاران اظهار کرد: پرونده گندم های‌ مفقودی‌ گلستان مربوط به جابجایی و توزیع غیرقانونی بیش از 9 میلیون کیلوگرم گندم به ارزش بیش از 15 میلیارد تومان است .
وی افزود: شاکی پرونده یعنی اداره غله و خدمات بازرگانی استان مدعی است سرنوشت  نه میلیون و 37 هزار و 993 کیلوگرم گندمی که این اداره سال 95 به متهمان این پرونده برای نگهداری در کارخانه شان امانت سپرده بود ، مشخص نیست .
رئیس کل دادگستری گلستان با اعلام این که نخستین جلسه رسیدگی متهمان این پرونده ، 9 صبح یکشنبه 19 آبان برگزار می شود ادامه داد:  دادگاه رسیدگی به این پرونده علنی و با حضور خبرنگاران برگزار می شود.
هاشمیان تصریح کرد: متهمان این پرونده سه نفرند که دو نفرشان فراری هستند و به اتهام اخلال در نظام اقتصادی کشور از طریق اخلال در نظام تولید ، محاکمه خواهند شد.
این پرونده پس از پرونده معروف به پرهام آزادشهر ، دومین پرونده ای است که در دادگاه ویژه رسیدگی به جرایم اقتصادی استان رسیدگی می شود.
انتهای پیام/
 
