
# ഇസ്രത്ത് ജഹാനിൽ ഒറ്റക്കെട്ട്; അട്ടപ്പാടിയിൽ രണ്ടുതട്ടിൽ, സിപിഎം–സിപിഐ ‘ഏറ്റുമുട്ടൽ’

Published at: **2019-11-02T15:41:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/02/cpi-cpm-clash-over-police-maoist-encounter.html)

തിരുവനന്തപുരം∙ വ്യാജ ഏറ്റുമുട്ടലെന്ന് ആരോപണമുയർന്ന ഇസ്രത്ത് ജഹാൻ കേസടക്കമുള്ളവയിലെ ബിജെപി നിലപാടിനെ ഒരുമിച്ചെതിർത്ത ഇടതുമുന്നണിയാണ് സ്വന്തം പൊലീസിനെതിരെ ഉയർന്ന വ്യാജ ഏറ്റുമുട്ടൽ ആരോപണങ്ങളിൽ ഇരുപക്ഷത്തായിരിക്കുന്നത്. വ്യാജ ഏറ്റുമുട്ടൽ കേസുകളിൽ ബിജെപിക്കെതിരെ ആരോപണങ്ങളുന്നയിക്കാൻ ഒപ്പമുണ്ടായിരുന്ന സിപിഐയാണ് വിമർശനവുമായി മറുവശത്ത്.
പാലക്കാട് അട്ടപ്പാടി മഞ്ചിക്കണ്ടി വനത്തിൽ മാവോയിസ്റ്റുകളെ വെടിവച്ചു കൊന്ന സംഭവം വ്യാജ ഏറ്റുമുട്ടലാണെന്ന നിലപാട് സിപിഐ ഓരോ ദിവസവും കടുപ്പിക്കുമ്പോൾ പ്രതിരോധത്തിലാകുന്നത് സിപിഎമ്മും മുഖ്യമന്ത്രിയുമാണ്. മാവോയിസ്റ്റ് അനുകൂല ലഘുലേഖകൾ കൈവശം വച്ചതിന്റെ പേരിൽ കോഴിക്കോട്ടെ പാർട്ടി അംഗങ്ങളായ രണ്ടു ചെറുപ്പക്കാർക്കെതിരെ യുഎപിഎ ചുമത്തിയതിനെതിരെയും സിപിഐ രംഗത്തെത്തി. കരിനിയമമായ യുഎപിഎ ഉപയോഗിക്കുന്നത് ജനാധിപത്യവിരുദ്ധമാണെന്നും സർക്കാരിന്റെ നയമാണ് പൊലീസുകാർ നടപ്പിലാക്കേണ്ടതെന്നും സിപിഐ സംസ്ഥാന സെക്രട്ടറി കാനം രാജേന്ദ്രൻ പറഞ്ഞു. പൊലീസ് നടപടി സിപിഎമ്മിനുള്ളിലും എതിർപ്പുകൾക്ക് വഴിവച്ചിട്ടുണ്ട്. പൊലീസ് ആഴത്തിലുള്ള പരിശോധന നടത്തിയതിനുശേഷമേ യുഎപിഎ പോലുള്ള വകുപ്പുകൾ ചുമത്താവൂ എന്നു സിപിഎം കോഴിക്കോട് ജില്ലാ സെക്രട്ടറി പി.മോഹനൻ വ്യക്തമാക്കിയതിനു പിന്നാലേ മുഖ്യമന്ത്രി ഡിജിപിയോട് വിശദീകരണം തേടി.
കഴിഞ്ഞ മാസം 28ന് മഞ്ചിക്കണ്ടിയിൽ നടന്ന വെടിവയ്പ്പിലാണ് മാവോയിസ്റ്റുകളായ കാർത്തി, രമ, അരവിന്ദ് എന്നിവർ കൊല്ലപ്പെട്ടത്. പിറ്റേന്നു മുതിർന്ന നേതാവ് മണിവാസകം കൊല്ലപ്പെട്ടു. പൊലീസ് നടപടിക്കെതിരെ രൂക്ഷ വിമർശനവുമായി ആദ്യം രംഗത്തെത്തിയത് സിപിഐ സംസ്ഥാന സെക്രട്ടറി കാനം രാജേന്ദ്രനാണ്. ഏറെക്കാലമായി സർക്കാർ നയങ്ങൾക്കെതിരെ തുറന്ന വിമർശനത്തിനു മുതിരാതിരുന്ന കാനം ഏറ്റുമുട്ടൽ വ്യാജമാണെന്നു തുറന്നടിച്ചു. ടെന്‍ഡിൽ ഭക്ഷണം കഴിച്ചുകൊണ്ടിരുന്ന മാവോയിസ്റ്റുകൾക്കു നേരേ തൊട്ടടുത്തുനിന്ന് പൊലീസ് വെടിവയ്ക്കുകയായിരുന്നെന്നും വെടികൊണ്ട് പ്രശ്നങ്ങൾക്ക് പരിഹാരം കാണാനാകില്ലെന്നും വ്യക്തമാക്കിയ കാനം മജിസ്റ്റീരിയൽ അന്വേഷണം ആവശ്യപ്പെട്ടു. വ്യാജ ഏറ്റുമുട്ടലാണെന്ന ആരോപണവുമായി പ്രതിപക്ഷവും രംഗത്തെത്തുകയും നിയമസഭയിൽ വിഷയം ഉന്നയിക്കുകയും ചെയ്തതോടെ മറുപടി പറയേണ്ട ഉത്തരവാദിത്തം മുഖ്യമന്ത്രിക്കായി.
മാവോയിസ്റ്റുകളാണ് ആദ്യം വെടിവച്ചതെന്നും പൊലീസ് വെടിവെച്ചത് സുരക്ഷയ്ക്കാണെന്നുമുള്ള മുഖ്യമന്ത്രിയുടെ വാദം തള്ളിക്കളഞ്ഞ പ്രതിപക്ഷം, ഇക്കാര്യം സിപിഐയെ പോലും ബോധ്യപ്പെടുത്താൻ കഴിഞ്ഞില്ലെന്ന മുനവച്ച മറുപടി നൽകി. പുന്നപ്ര വയലാർ സമരത്തിന്റെ വാർഷികത്തിലാണ് അട്ടപ്പാടിയിൽ മാവോയിസ്റ്റുകളെ വെടിവച്ചു കൊന്നതെന്ന, ഇടതു മുന്നണിയിൽ തുടർ ചർച്ചകൾക്കിടയാക്കുന്ന ചോദ്യവും അവർ ഉയർത്തി. പൊലീസ് മുഖ്യമന്ത്രിയെ തെറ്റിദ്ധരിപ്പിക്കുകയാണെന്നു സിപിഐ ആരോപിക്കുന്നു. വ്യാജ ഏറ്റുമുട്ടലുകൾക്കെതിരെ ശക്തമായ നിലപാട് സ്വീകരിച്ച ഇടതുപക്ഷ സർക്കാര്‍ ഭരിക്കുമ്പോഴുണ്ടായ സംഭവം ജനങ്ങളോടും പാർട്ടി വിശ്വാസികളോടും എങ്ങനെ വിശദീകരിക്കുമെന്നും അവർ ചോദിക്കുന്നു.
പൊലീസ് പ്രതിരോധത്തെ അവഗണിച്ച് വെടിവയ്പ്പു നടന്ന സ്ഥലത്തെത്തിയ സിപിഐ അസി. സെക്രട്ടറി പ്രകാശ് ബാബുവിന്റെ നേതൃത്വത്തിലുള്ള സംഘം വ്യാജ ഏറ്റുമുട്ടലാണെന്ന സംശയം ബലപ്പെടുത്തുന്ന കാഴ്ചയാണ് കണ്ടതെന്നു വ്യക്തമാക്കി. ശനിയാഴ്ചയും ആ നിലപാട് പ്രകാശ് ബാബു ആവർത്തിച്ചു. അട്ടപ്പാടിയിൽനിന്ന് തണ്ടർബോൾട്ട് സേനയെ പിൻവലിക്കണമെന്നു സിപിഐ ആവശ്യപ്പെട്ടപ്പോൾ, സിപിഐ നിലപാട് ഇടതുപക്ഷത്തെ അനുകൂലിക്കുന്നവരിൽ തെറ്റിദ്ധാരണകൾക്കു കാരണമാകുമെന്നായിരുന്നു സിപിഎം സെക്രട്ടേറിയറ്റിന്റെ അഭിപ്രായം. പൊലീസിനെ വെടിവച്ചപ്പോഴാണ് തിരിച്ചു വെടിവച്ചതെന്ന നിലപാട് മുഖ്യമന്ത്രി പാർട്ടി യോഗത്തിലും ആവർത്തിച്ചു.
2010 മേയ് 30ന് മാവോയിസ്റ്റുകൾ എന്നവകാശപ്പെട്ട സംഘം നിറ്റ ജലാറ്റിൻ കമ്പനിക്കുനേരെ ആക്രമണം നടത്തിയശേഷം കേരളം ജാഗ്രതയിലാണെന്ന് ആഭ്യന്തരവകുപ്പ് അധികൃതർ വ്യക്തമാക്കുന്നു. തമിഴ്നാടും, കർണാടകവും നടപടികൾ ശക്തമാക്കിയശേഷം കേരളമാണ് മാവോയിസ്റ്റുകൾ താവളമാക്കുന്നതെന്ന കേന്ദ്ര ഏജൻസികളുടെ റിപ്പോർട്ടുണ്ട്. വ്യാജ ഏറ്റുമുട്ടൽ വാദം തള്ളിക്കളയുന്ന പൊലീസ് സുരക്ഷയിൽ വിട്ടുവീഴ്ച കാണിക്കാനാകില്ലെന്നും വ്യക്തമാക്കുന്നു. പൊലീസിന്റെ വാദങ്ങളിൽ ശരിയുണ്ടെന്ന നിലപാടിലേക്ക് മുഖ്യമന്ത്രിയും എതിർത്ത് സിപിഐയും രംഗത്തെത്തുമ്പോൾ രാഷ്ട്രീയ ഏറ്റുമുട്ടലുകൾ പുതിയ തലങ്ങളിലേക്ക് കടക്കുകയാണ്.
