
# И Левски не пожали клетия Етър

Published at: **2019-11-06T17:18:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/levski/i-levski-ne-pozhali-kletiq-etyr--1403497.html)

С поредното си убедително представяне през настоящия сезон Левски се завърна еднолично на второто място в българската Първа лига. Очаквано "сините" взеха мача си срещу Етър с класическото 3:0, а възпитаниците на Петър Хубчев можеха спокойно да спечелят и с по-голяма разлика срещу изпадналия в сериозна игрова криза тим от Велико Търново. 
Ключовият първи гол за домакините отбеляза Холмар Ейолфсон в 23', след като вратар и защита не се намесиха добре при центриране на Алар от пряк свободен удар и без да отскача сериозно защитникът с глава реализира за 1:0. Етър показа живец в края на полувремето, но не стигна до гол, а в началото на втората част надеждите на гостите угаснаха. 
В 49' красива акция между Райнов, Алар и Паулиньо завърши с финт на бразилеца, с който той се озова сам срещу Христо Иванов - техничен удар покрай стража и 2:0. Още по-добра беше комбинацията за 3-ия гол, който падна в 67'. Райнов отне топката между централната линия и наказателното поле, веднага комбинира с Паулиньо, а той изведе Дени Алар сам срещу вратаря - мощен удар в горния десен ъгъл и 3:0 за "сините". 
За разлика от мача с Дунав, Хубчев този път не опита да "дръпне" отбора си назад, а вместо това Левски доминираше през цялото време и не остави никакви шансове на опонента си. Това беше 6-а поредна победа у дома за тима, а в този диапазон тимът е допуснал едва 2 гола. Също така това беше първа победа с разлика за "сините" срещу Етър, откакто болярите се завърнаха в елитния български футбол. 
Похвала заслужава и треньорът на "сините", който пусна в игра три крила и нито един типичен плеймейкър, както редеше състава си досега. Той позволи на Алар да заеме тази роля, който постоянно намираше включващите се на скорост Здравко Димитров, Станислав Иванов и Паулиньо. Играта с гръб към вратата на австрийския нападател се оказа и най-мощното оръжие на тима в мача. Трябва да се отбележи и факта, че Райнов беше изнесен в малко по-предни позиции, а това му помогна да изиграе един от най-силните си мачове за столичани. 
В класирането Левски вече е еднолично на второ място с актив от 35 точки - 4 по-малко от лидера Лудогорец и с две пред Локомотив (Пловдив). Етър пък вече е 9-о място с 14 пункта. 

        ПЪРВО ПОЛУВРЕМЕ
      
От самото начало Левски се опита да притисне съперника си дълбоко в собствената му половина. Още в първите минути защитата имаше проблеми с набези на Иванов и Паулиньо, а в 7' малкото фенове на "Герена" видяха страхотно положение. Райнов с пас от центъра намери Димитров пред наказателното поле, а с първото си докосване крилото се освободи от Дюлгеров, напредна отляво в наказателното поле, но ударът му след това срещна гредата. 
Натискът на Левски обаче нямаше как да не даде резултат. В 23' се стигна до пряк свободен удар край тъчлинията в близост до наказателното поле. Дени Алар изпълни отлично, центрирайки към границата на малкия пеналт, където Христо Иванов не излезе, за да боксира, а Дюлгеров изпусна Ейолфсон - удар с глава и 1:0 за домакините. 
Само 2 минути по-късно Етър показа, че може да атакува, след като Крум Стоянов се понесе по лявото крило, влезе в наказателното поле и подаде на дъгата, където беше Иван Стоянов. Бившият играч на ЦСКА обаче стреля встрани от вратата - пропуск за болярите. 
"Сините" продължиха активно да натискат съперника си, но отбраната на Росен Кирилов действаше добре и домакините се задоволиха с няколко опасни нахлувания, но пасовете в наказателното поле бяха неточни. В 40' пък гостите създадоха второто си положние, но Боджадж не успя да стреля добре с глава - 1:0 до почивката. 
До края на срещата Левски намали сериозно оборотите и дори позволи на Етър да опита 2-3 по-интересни атаки, но до сериозно голово положение не се стигна - край на мача и убедителен успех на "сините". 

        ВТОРО ПОЛУВРЕМЕ
      
Левски нанесе ранен удар по своя гост през второто полувреме. В 49' Райнов подаде за Дени Алар между централната линия и наказателното поле. С едно докосване той пусна за Паулиньо фронтално срещу вратата, бразилецът с финт размина трима защитници, озова се сам срещу вратаря и плъзна топката покрай Иванов - 2:0 след красиви пробив на крилото. 
Домакините продължиха да се забавляват в предни позиции, като комбинациите с по едно докосване зачестиха. Стигна се до още няколко опасни положения, но Димитров и Иванов не успяха да реализират. Въпреки това настроението в играта на Левски бе видно, а контролът върху срещата - пълен. 
В 67' "сините" упражниха много сериозна преса и Райнов успя да пресече подаване през центъра. Паулиньо овладя топката и веднага изведе Дени Алар, който останал сам срещу вратаря най-накрая вкара първия си гол в Първа лига с мощен удар в горния ляв ъгъл - 3:0. Повторенията показаха, че нападателят е на една линия с последния в защитата на Етър. 
Мартин Петков се включи отлично от пейката и на няколко пъти в последните 20 минути с нестандартни действия затрудни защитата на Етър. В 78' той можеше и да отбележи, но ударът му от дистанция мина с малко встрани от вратата. 

        СТАРТОВИ СЪСТАВИ
      
ЛЕВСКИ: Милан Миятович, Живко Миланов, Нуно Рейш, Холмар Ейолфсон, Иван Горанов, Мартин Райнов, Кали Тиам, Станислав Иванов, Здравко Димитров, Паулиньо, Дени Алар
ЕТЪР: Христо Иванов, Красимир Станоев, Александър Дюлгеров, Артьом Артюнин, Иван Иванов, Крум Стоянов, Яни Пехливанов, Румен Руменов, Иван Стоянов, Даниел Младенов, Флорент Боджадж

        ПРЕДИ ДВУБОЯ 
      
Възпитаниците на Петър Хубчев към настоящия момент са с актив от 32 точки и се намират само на 1 зад "смърфовете", които са с мач повече. При успех днес столичани могат да изпреварят пловдивския си опонент и отново да скъсят разликата с Лудогорец на 4 точки. За това обаче е необходим успех над тима от Велико Търново, който започна сезона силно, но в последните мачове разочарова с представянето си. 
Формата на болярите определено не е добра, след като в последния кръг те загубиха с 0:4 от ЦСКА, макар и след червен картон на Здравко Илиев. Наскоро Локо (Пд) вкара 5 гола във вратата на Христо Иванов, а в последните 5 мача във всички турнири Етър записа само една победа - над изпитващия сериозни финансови проблеми Дунав. 
Етър обаче затруднява сериозно Левски, откакто се завърна в най-високото ниво на българския футбол. "Сините" нямат поражение (4 победи и 2 равенства), но в същото време нямат успех с повече от гол разлика. Очакванията за мача са това да се промени, тъй като претендентът за титлата показва силни игри и постоянство през настоящия сезон и има само две поражения - от Берое и Лудогорец. Именно след срещата със заралии Левски записа 5 поредни победи у дома и във всяка една отбеляза повече от 1 гол. 

        Очаквайте стартовите състави към 14:30 часа! 
      
