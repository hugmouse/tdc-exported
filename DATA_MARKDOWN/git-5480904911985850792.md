
# Ragbisté Anglie a JAR se po 12 letech znovu utkají o zlato z MS

Published at: **2019-11-01T09:44:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ragbiste-anglie-a-jar-se-po-12-letech-znovu-utkaji-o-zlato-z-ms/1815885?utm_source=rss&utm_medium=feed)

Jokohama - Mistrovství světa v ragby v Japonsku vyvrcholí po šesti týdnech sobotním finále mezi Anglií a Jihoafrickou republikou, které se v Jokohamě po 12 letech znovu utkají o zlato. V roce 2007 v Paříži zvedli Pohár Webba Ellise nad hlavu podruhé v historii "Springboks", tentokrát jsou mírnými favority Angličané. Ti si finále MS zahrají počtvrté, uspěli jako dosud jediný tým ze severní polokoule pouze v roce 2003.
Anglie v Japonsku s přehledem vyhrála všech pět zápasů, utkání základní skupiny s Francií se kvůli tajfunu nehrálo. Svěřenci australského trenéra Eddieho Jonese zazářili především v semifinále, v němž nedali šanci Novozélanďanům a po výhře 19:7 překazili All Blacks útok na třetí titul za sebou.
"Připravovali jsme se čtyři roky a máme jasnou taktickou představu, jak chceme hrát. Chceme být nebojácní, poradit si se silovou hrou Jihoafričanů a prosadit náš styl," řekl Jones, jenž byl v roce 2007 poradcem týmu JAR při jeho finálovém triumfu nad Angličany. O čtyři roky dříve jako hlavní kouč na zlato těsně nedosáhl, když jeho Austrálie podlehla po prodloužení Anglii.
Tu Jones převzal po neúspěchu na domácím šampionátu před čtyřmi lety a dovedl ji do čela světového žebříčku. Podobný kousek se podařil i jeho finálovému protějšku Rassiemu Erasmovi, který na začátku loňského roku nastoupil na lavičku rozklíženého jihoafrického celku a opustí ji s medailí. Po MS se vrátí na místo sportovního ředitele "Springboks".
Do turnaje v Japonsku jeho svěřenci vstoupili prohrou s Novým Zélandem, poté si připsali pět výher. Naposledy díky 14 bodům kopáče Handreho Pollarda udolali Wales 19:16. Pokud uspějí i v duelu dvou odlišných stylů proti Anglii, stanou se prvním týmem, který si cestou ke zlatu připsal porážku. Obhájci bronzu Jihoafričané jsou ve finále potřetí, v letech 1995 a 2007 zvítězili.
Oba trenéři vsadili na vítěznou semifinálovou sestavu, pouze do týmu Springboks" se po zranění vrátí křídlo Cheslin Kolbe, jenž je jedním z šesti hráčů nominovaných na cenu pro nejlepšího světového ragbistu letošního roku. Jones bude spoléhat na osvědčenou středovou řadu George Ford, Owen Farrell a Manu Tuilagi.
Na MS se oba týmy utkají počtvrté, třikrát uspěli Jihoafričané a jednou Angličané. Ti těsně zvítězili i v dosud posledním vzájemném utkání v přípravě loni v prosinci. Z celkových 42 zápasů jich 25 vyhrála JAR, 15 Anglie a dva skončily remízou. Jediným pamětníkem vzájemného finále před 12 lety je Jihoafričan Frans Steyn, který začne na lavičce.
Finále začne v 10:00 SEČ. Rozhodovat ho bude Francouz Jérome Garces, pro něhož to bude loučení s mezinárodní kariérou.
