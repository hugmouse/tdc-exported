
# عضو کمیسیون صنایع: ثابت نگه داشتن نرخ دلار فاجعه است/نرخ دلار و تورم باید همگام با هم افزایش یابند

Published at: **2019-11-06T09:48:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620152/%D8%B9%D8%B6%D9%88-%DA%A9%D9%85%DB%8C%D8%B3%DB%8C%D9%88%D9%86-%D8%B5%D9%86%D8%A7%DB%8C%D8%B9-%D8%AB%D8%A7%D8%A8%D8%AA-%D9%86%DA%AF%D9%87-%D8%AF%D8%A7%D8%B4%D8%AA%D9%86-%D9%86%D8%B1%D8%AE-%D8%AF%D9%84%D8%A7%D8%B1-%D9%81%D8%A7%D8%AC%D8%B9%D9%87-%D8%A7%D8%B3%D8%AA%D9%86%D8%B1%D8%AE-%D8%AF%D9%84%D8%A7%D8%B1-%D9%88-%D8%AA%D9%88%D8%B1%D9%85-%D8%A8%D8%A7%DB%8C%D8%AF-%D9%87%D9%85%DA%AF%D8%A7%D9%85-%D8%A8%D8%A7-%D9%87%D9%85-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D9%86%D8%AF)


        عضو کمیسیون صنایع و معادن مجلس گفت: مردم و مسئولان در سوریه یاد گرفته اند به اندازه دخلشان خرج و از مصرف گرایی دوری کنند، به همین دلیل طی چندسال جنگ، نرخ تورم ثابت و ارزش پول را حفظ کرده اند.
      

        آفتاب‌‌نیوز :
      
محمدرضا منصوری عضو کمیسیون صنایع و معادن مجلس در مصاحبه با رادیو اقدامات مجلس در خصوص اعطای وام های بانکی برای تامین مالی صنایع را برشمرد و گفت : مجلس در خصوص وام هایی که بی حساب و کتاب و بدون دریافت وثیقه های معتبر پرداخت می شد به خوبی ورود پیدا کرد و با ممانعت از اعطای وام به بدحسابان عملکرد خوبی داشت.
وی به نقش بانک ها در ایجاد تورم اشاره کرد و گفت : تا چهار سال آینده موجودی بانک ها به اندازه چهل سال گذشته افزایش خواهد یافت و این رقم هر چهارسال دوبرابر می شود و به تبع آن سود بانکی که به مردم پرداخت می شود نیز افزایش می یابد ، در نتیجه با بالا رفتن نقدینگی شاهد افزایش تورم خواهیم بود.
عضو کمیسیون صنایع و معادن مجلس تاکید کرد : افزایش تولید و صادرات و کاهش نرخ سود بانکی به 5 درصد و به تبع آن کاهش تورم می تواند کشور را از این وضعیت نجات دهد. زمانی تورم کاهش می یابد که به اندازه نیازمان مصرف و در استفاده از سوخت ، آب ، برق و ... حد متعادل را رعایت کنیم.
منصوری از سوریه به عنوان یک کشور با ثبات از لحاظ ارزش پول ملی یاد کرد و گفت : گرچه این کشور مدت هاست با جنگ های زیادی درگیر است و منابع خدادادی مانند نفت ندارد اما ارزش پول ملی آن در برابر دلار تغییرات کمی داشته است چون مسئولان و مردم آن یاد گرفته اند به اندازه دخلشان ، خرج کنند و به همین شیوه تورم را در حد پایین نگه داشته اند.
وی افزود : در مقابل ما یاد گرفته ایم که تا می توانیم برای مسائل کم بازده هزینه کنیم و پای خود را از گلیممان درازتر کنیم. در واقع ما می خواهیم به بهترین شکل زندگی کنیم و تورم هم کاهش پیدا کند.
این نماینده مجلس، ثابت نگه داشتن نرخ دلار را به عنوان یک فاجعه توصیف کرد و گفت : نرخ دلار و تورم باید همگام با هم افزایش یابند یعنی وقتی نرخ تورم 24 درصد است باید قیمت دلار هم 24 درصد افزایش یابد . در غیر این صورت سرمایه های ملی از کشور خارج می شود.
منصوری تاکید کرد : اگر این فرآیند و عملکرد در یک کشور اروپایی توسعه یافته انجام می شد تورم به طور سرسام آوری افزایش می یافت اما چون ایران به چاه نفت وصل بود دچار ورشکستگی نشد.
