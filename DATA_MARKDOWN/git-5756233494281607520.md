
# آغاز طرح بیمه اجباری سلامت با حضور معاون اول رئیس جمهوری

Published at: **2019-11-04T10:03:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619801/%D8%A2%D8%BA%D8%A7%D8%B2-%D8%B7%D8%B1%D8%AD-%D8%A8%DB%8C%D9%85%D9%87-%D8%A7%D8%AC%D8%A8%D8%A7%D8%B1%DB%8C-%D8%B3%D9%84%D8%A7%D9%85%D8%AA-%D8%A8%D8%A7-%D8%AD%D8%B6%D9%88%D8%B1-%D9%85%D8%B9%D8%A7%D9%88%D9%86-%D8%A7%D9%88%D9%84-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C)


        اجرای طرح بیمه سلامت امروز دوشنبه ۱۳ آبان ماه در مراسمی با حضور اسحاق جهانگیری معاون اول رئیس جمهوری، سعید نمکی وزیر بهداشت و جمعی از مسئولان وزارت بهداشت و بیمه سلامت در مرکز همایش های صدا و سیمای جمهوری اسلامی به طور رسمی آغاز شد.
      

        آفتاب‌‌نیوز :
      
سعید نمکی درباره طرح بیمه اجباری سلامت گفته بود: در مصوبه جدید دولت، صد در صد حق بیمه افرادی که تا ۴۰ درصد حداقل حقوق وزارت کار درآمد دارند توسط دولت پرداخت می‌شود. همچنین ۵۰ درصد حق بیمه افرادی که از ۴۰ درصد تا کمتر از صد در صد حداقل حقوق و دستمزد را دریافت می‌کنند توسط دولت پرداخت خواهد شد و افرادی که صد در صد حداقل حقوق و دستمزد را دریافت می‌کنند باید حق بیمه را خودشان پرداخت کنند.
به گفته وی: تلاش وزارت بهداشت این است که با این روش، طرح بیمه اجباری سلامت را عملیاتی کنیم. بین ۷ تا ۱۰ میلیون نفر که تحت پوشش بیمه نیستند با این اقدام از پوشش بیمه‌ای برخوردار می‌شوند.
نمکی درباره همکاری وزارت تعاون، کار و رفاه اجتماعی برای انجام ارزیابی وسع نیز اظهار داشته بود: این اقدام با همکاری سازمان بیمه سلامت، وزارت بهداشت و وزارت رفاه در حال پیشرفت است.
ایرج حریرچی معاون کل وزارت بهداشت نیز پیش از این درباره بیمه اجباری سلامت گفته بود: دو ماه قبل آیین نامه بیمه اجباری سلامت توسط دولت تصویب شد که بر اساس آن، مردم با حمایت دولت تحت پوشش بیمه سلامت قرار می‌گیرند و در آبان ماه از سامانه آن بهره برداری می‌شود.
طاهر موهبتی مدیرعامل سازمان بیمه سلامت نیز پیش از این در همین رابطه گفته بود: پوشش بیمه اجباری سلامت برای آحاد مردم از هفته بیمه سلامت آغاز می‌شود. افرادی که تحت پوشش هیچ بیمه‌ای نیستند می ‌توانند با مراجعه به سایت سازمان بیمه سلامت یا دفاتر پیشخوان تحت پوشش بیمه قرار گیرند. بر اساس آمارها حدود ۱۰ درصد افراد در کل کشور تحت پوشش هیچ بیمه‌ای نیستند و امیدواریم این افراد در بازه زمانی ۶ ماهه پس از اعلام سازمان بیمه سلامت، برای بیمه شدن مراجعه کنند تا از تسهیلات آیین نامه برخوردار شوند. البته اگر افراد شرایط قانونی را در هر بازه زمانی پیدا کنند، سه ماه فرصت دارند که برای پوشش بیمه‌ای مراجعه کرده و از یارانه بیمه سلامت همگانی برخوردار شوند.
