
# The New York Times: Politicienii din UE se îmbogăţesc din subvenţiile destinate agriculturii

Published at: **2019-11-04T15:27:00+00:00**

Author: **Teona Tomoiaga, Mediafax**

Original: [Ziarul Financiar](https://www.zf.ro/eveniment/the-new-york-times-politicienii-din-ue-se-imbogatesc-din-subventiile-destinate-agriculturii-18539651)

Uniunea Europeană investeşte 65 miliarde de dolari anual în subvenţiile acordate agriculturii, însă o parte din această sumă ajunge în conturile politicienilor, finanţând astfel relaţiile corupte dintre aceştia şi îmbogăţind oamenii influenţi, transmite The New York Times.
În timpul comunismului, fermierii munceau pe câmpurile ce se întind în jurul oraşului Csakvar, poziţionat în vestul Budapestei, culegând grâu şi porumb pentru un Guvern care le furase pământul. În prezent, copiii lor muncesc pentru noii conducători, un grup de oligarhi şi patroni politici care au anexat ţara prin acorduri neclare cu Guvernul maghiar, care a suscitat o întorsătură modernă asupra unui sistem feudal, oferind locuri de muncă celor care respectă regulile şi pedepsindu-i pe cei ce se împotrivesc sistemului impus.
După cum arată dovezile, aceşti baroni funciari sunt finanţaţi şi încurajaţi de Uniunea Europeană, relatează sursa citată.
În fiecare an, blocul european al celor 28 de ţări plăteşte 65 miliarde de dolari sub forma unor subvenţii agricole, cu scopul de a sprijini fermierii din Europa şi pentru a menţine active comunităţile rurale. Dar, în Ungaria şi o mare parte din Europa Centrală şi de Est, cea mai mare parte din bani se îndreaptă către politicieni şi persoane influente.
Potrivit anchetei, Andrej Babis, prim-ministrul Republicii Cehe, a primit, anul trecut, 42 milioane de dolari în subvenţii, această practică luând amploare în Slovacia şi Bulgaria. De asemenea, conform investigaţiei, prim-ministrul Ungariei, Viktor Orban, şi-a îmbogăţit rudele din subvenţii agricole de la Uniunea Europeană.
Mai mult, s-a constatat că 80% din banii de subvenţii agricole sunt pentru cei influenţi din Europa şi doar mărunţişul ajunge la fermieri.
Organismele europene de la Bruxelles permit această corupţie pentru că o confruntare cu aceasta ar însemna schimbarea unui program ce ajută la menţinerea uniunii. Acesta este motivul pentru care, odată cu extinderea proiectului de reînnoire a fermelor din acest an, Bruxelles-ul nu se concentrează asupra eliminării corupţiei sau a înăspririi controalelor, iar parlamentarii încearcă să ofere conducătorilor naţionali mai multă autoritate cu privire la modul în care aceştia cheltuie banii, peste obiecţiile auditorilor interni.
Programul pentru agricultură reprezintă cel mai mare element din bugetul central al Uniunii Europene, însumând 40% din cheltuieli şi fiind, totodată, unul dintre cele mai mari programe de subvenţii la nivel global. Cu toate acestea, unii europarlamentari de la Bruxelles care scriu şi votează politica agricolă recunosc că de multe ori nu ştiu unde ajung banii.
În judeţul Fejer, unde se află reşedinţa prim-ministrului din Ungaria, “extrema dreaptă a Europei şi critic dur pentru Bruxelles şi elitele europene”, Viktor Orban acceptă banii Uniunii Europene. Potrivit anchetei, acesta foloseşte subvenţiile europene drept un sistem de patronaj cu care îşi îmbogăţeşte prietenii şi familia, îşi protejează interesele politice şi îi pedepseşte pe inamicii săi.
Guvernul Orban a scos la licitaţie suprafeţe mari de teren aparţinând statului către membrii apropiaţii prim-ministrului, beneficiind în acest sens inclusiv un prieten al politicianului din copilărie care a devenit, ulterior, unul dintre cei mai bogaţi oameni din ţară.
„Este un sistem absolut corupt”, a spus Jozsef Angyan, care deţinut, în trecut, funcţia de secretar pentru dezvoltare rurală în Guvernul lui Viktor Orban.
Uniunea Europeană cheltuie de trei ori mai mult decât Statele Unite pentru subvenţii acordate fermierilor în fiecare an, dar, pe măsură ce sistemul s-a extins, responsabilitatea nu s-a menţinut. Guvernele naţionale publică câteva informaţii despre destinatarii banilor, dar cei mai mari beneficiari se ascund în spatele structurilor de proprietate complexe. Şi deşi fermierii sunt plătiţi, în parte, pe baza suprafeţei deţinute, datele privind proprietatea sunt păstrate în secret, ceea ce face mai dificilă urmărirea apariţiei terenurilor şi a corupţiei. Uniunea Europeană păstrează o bază de date principală, dar, citând dificultatea de a descărca informaţiile solicitate, a refuzat să furnizeze o copie către autorii anchetei.
Totodată, o companie formată de premierul ceh şi miliardarul agricultor, Andrej Babis, a încasat, anul trecut, cel puţin 42 de milioane de dolari în urma subvenţiilor.
În Bulgaria, subvenţiile au devenit bunăstare pentru elita agricolă. Academia Bulgară de Ştiinţă a descoperit că 75% din principalul tip de subvenţie agricolă europeană din ţară ajunge în mâinile a aproximativ 100 de entităţi.
Procurorul-şef din Slovacia a recunoscut existenţa unei „mafii agricole”. Micii fermieri au raportat că au fost bătuţi şi extorcaţi pentru terenuri valoroase pentru care primesc subvenţii. Un jurnalist, Jan Kuciak, a fost ucis anul trecut în timp ce investiga mafioţi italieni care s-au infiltrat în industria fermelor, au profitat de subvenţii şi au construit relaţii cu politicieni puternici.
