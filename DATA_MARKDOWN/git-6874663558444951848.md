
# בזמן שקליפורניה נאבקת בשריפות ההרסניות, בבית הלבן עושים הכל כדי להקשות עליה

Published at: **2019-11-06T00:00:00+00:00**

Author: **עומר כביר**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3773158,00.html)

עונת השריפות בקליפורניה גבתה השנה כבר שלושה קרבנות, 163 מיליון דולר בהוצאות על מאמצי כיבוי, ואלצה מאות אלפי תושבים להימלט מבתיהם. ועם יותר מ-6,000 שריפות שונות בשטח כולל של קרוב ל-200 אלף אקר, רוחות עונתיות חזקות במיוחד צפויות לתדלק אותן לפחות עד דצמבר. 
ואף שמשבר האקלים הוא לא הגורם הישיר לשריפות, מדענים כיום מסכימים שאין ספק שהוא גורם מרכזי בעוצמתן החזקה יותר ובהתפשטותן המהירה יותר. את המצב מחמירה העובדה שניסיונות של קליפורניה להתמודד עם המשבר מוכשלים באופן קבוע ופעיל על ידי מהלכים של ממשל טראמפ.
השריפות בקליפורניה אינן תופעה חדשה, וכך גם הנזק שהן גורמות. בעונת השריפות של 2018 למשל הן גבו את חייהם של יותר מ-100 איש וגרמו נזקים בסך של יותר מ-3.5 מיליארד דולר (את העלות של עונת השריפות הנוכחית טרם ניתן לחשב). הגורמים לשריפות גם אינם חדשים: קיץ ארוך ויבש הופך את הצמחייה המקומית חומר בעירה מושלם, ורוחות עונתיות מסייעות להתפשטות האש. במובנים רבים, מדובר בתופעה טבעית שבהיקף הנכון היא גם רצויה ותורמת לבריאות המערכת הסביבתית.
אבל מאז שנות ה-80 של המאה הקודמת מזהים מדענים עלייה בגודל ובעוצמת השריפות, על אחת כמה וכמה ב-20 השנים האחרונות: 15 מ-20 השריפות הגדולות בהיסטוריה של קליפורניה התרחשו במאה ה-21, והשטח שנשרף גדל פי 5 מאז שנות ה-70. והחותמת של שינוי האקלים, מסכימים מדענים, ניכרת היטב בשינוי שהתרחש. השריפות ההרסניות והקטלניות ביותר התרחשו כולן בשנתיים האחרונות. שריפת Camp מ-2019 שרפה לאפר את העיירה פרדייז תוך שהיא הורגת 86 איש ומשמידה 19 אלף בתים. שנה קודם לכן, שריפת Wine Country הרגה יותר מ-40 איש ושרפה יותר מ-5,000 בתים. שריפת Mendocino Complex משנה שעברה בערה על פני השטח הגדול ביותר בהיסטוריה של קליפורניה – 460 אלף אקר.
האקלים החם יותר הוא לא בהכרח הגורם לשריפות. פעמים רבות את הניצוץ הראשוני, תרתי משמע, מספקים גורמים לא קשורים, למשל תשתית החשמל המיושנת של חברת PG&E: שריפות רבות נגרמות כתוצאה מנפילה של עמודי חשמל לא מתוחזקים של החברה בגלל רוחות חזקות. בעונת השריפות הנוכחית מבצעת החברה הפסקות חשמל יזומות באזורים בסיכון גבוה במטרה לצמצם את פריצת השריפות (ולדברי החברה, אלו יהיו נחוצות לאורך העשור הקרוב לפחות). ואולם, אקלים חם יותר מביא להתפשטות מהירה יותר של השריפה, ויוצר אש שבוערת בטמפרטורה גבוהה יותר.
במאה השנים האחרונות, עלתה הטמפרטורה הממוצעת בקליפורניה בכ-1.5 מעלות, בערך פי שלוש מהממוצע העולמי. האוויר החם יותר מייבש את הצמחייה ואת הקרקע, והופך את העצים, העלים והעשבים לחומר בעירה אידאלי. לדברי ד"ר דניאל סוויין, מדען אקלים מאוניברסיטת קליפורניה בלוס אנג'לס, ההשפעה עולה בטור הנדסי עם כל עלייה בטמפרטורה. "אם כל התנאים שווים, בעולם חם יותר הצמחייה תהיה יבשה יותר", הוא אמר לנשיונל ג'יאוגרפיק. "אפילו במקומות כמו קליפורניה, שבהם הצמחייה בדרך כלל כבר יבשה בסתיו, היא יכולה להיות יותר יבשה".
את המצב מחמירה גם העובדה שבעשורים האחרונים עונת השריפות התארכה ב-75 ימים. זאת, כתוצאה מכמה גורמים. מצד אחד, זה של סוף העונה, גשמי החורף הכבדים שמרטיבים את הצמחייה ומקשים על התפשטות השריפה מגיעים יותר ויותר מאוחר. "בדרך כלל – בעצם, אני לא רוצה להגיד בדרך כלל כי דברים משתנים כל כך מהר – יורד קצת גשם בסביבות האלווין שמרטיב את הסביבה", אמר לנשיונל ג'יאוגרפיק ד"ר פיית' קרנס מהמכון למשאבי מים של אוניברסיטת קליפורניה. "כל יום שלא יורדים גשמים כאלו הוא יום שבו האש יכולה להמשיך ולהתפשט". בשנים האחרונות, הגשמים לא התחילו לרדת לפני נובמבר, ולעתים רק בדצמבר.
מהצד השני, עוד לפני שעונת השריפות מתחילה, השלג שיורד בחורף בפסגות הגבוהות של קליפורניה יורד בכמויות קטנות יותר ונמס מוקדם יותר. האביב, למעשה, מקדים בכל שנה וכתוצאה מכך תקופות היובש מתארכות ושריפות יכולות לפרוץ מוקדם יותר. עם זאת, התרומה הגדולה ביותר של שינוי אקלים בהקשר זה נובעת מיצירת מצבי קיצון. כשיורד גשם, הוא יורד בעצמה רבה יותר. מנגד, תקופות יובש ובצורת הן ארוכות וקיצוניות יותר.
שינוי אקלים גם משפיע על רוחות הסתיו שמהוות גורם חשוב בהתפשטות השריפות. אף שיש ראיות לכך ששינוי אקלים יהפוך רוחות מסוג זה לפחות תכופות בעתיד, העצמה שלהן צפויה להישאר חזקה. לפי הערכות, המשמעות היא שייתכן ששריפות יפרצו מאוחר יותר, אבל יבערו לתקופה ארוכה יותר. "קשה יותר ויותר לחזות מה יקרה", אמרה קרנס. "בעבר עונת הגשם ועונת השריפות היו אמינות יותר, אבל הרבה משתנים זזים כרגע".
נבחרי הציבור בקליפורניה מודעים היטב למצב, ועושים ככל יכולתם על מנת להתמודד עם השלכות משבר האקלים ולמנוע את החרפתו. ואולם, על מאמציהם מעיבה מתקפת נגד מסוכנת מצד ממשל טראמפ. בספטמבר, למשל, בעיצומה של עונת השריפות, החל הממשל לפעול לביטול ההגבלות הנוקשות שהטילה המדינה על פליטות גזי חממה מכלי רכב. באוקטובר, פתח הממשל בהליכים משפטיים נגד יוזמה של קליפורניה להפחתת פליטת גזי חממה, מכיוון שכללה שיתוף פעולה עם פרובינציית קוויבק בקנדה.
"אנחנו נלחמים בשריפות ההרסניות ביותר בהיסטוריה של המדינה שלנו, וטראמפ מנהל מתקפה חזיתית נגד תרופת הנגד", אמר בסוף השבוע מושל קליפורניה, גווין ניוסם, לניו יורק טיימס. "הם אישרו שבעה מענקי חירום נוספים בזמן שיא. אבל מה שכל כך זדוני, מה שמדהים, זה שהוא עושה כל מה שצריך כדי להגיב נכון לאסונות האלו, ופועל בצורה השגויה ביותר כדי לטפל במה שגורם להם".
מושל קליפורניה לשעבר, ג'רי בראון, אמר דברים דומים מוקדם יותר בשבוע שעבר: "פני הים עולים, מחלות מתפשטות, שריפות בוערות, מאות אלפי אנשים עוזבים את בתיהם. קליפורניה בוערת בשעה שהמכחישים נלחמים בתקנים שיכולים לעזור לכולנו. זה עניין של חיים ומוות".
תגובת הבית הלבן, היתה השילוב הרגיל של הטלת רפש, פייק ניוז ובריחה מאחריות. "מנהיגי קליפורניה תומכים במדיניות ליברלית הרסנית", נמסר לניו יורק טיימס. "קליפורניה צריכה להתמקד בעניינה שלהם במקום לנסות לבצע רגולציה ל-49 המדינות האחרות באמצעות מדיניות של ממשל גדול".
על מאמצי הנגד של ממשל טראמפ צפויים תושבי קליפורניה לשלם ביוקר. לפי דו"ח מ-2018, שחובר על ידי 13 סוכנויות פדרליות, אם פליטות גזי חממה משריפת דלקי מאובנים ימשיכו לעלות בקצב הנוכחי, תדירות השריפות החמורות במערב ארה"ב יכולה לגדול פי 3. ולא רק זאת: בקליפורניה, שינוי אקלים יכולים לגרום נזקים נוספים בדמות בצורות ממושכות יותר שיפגעו בחקלאים, התחממות מים שתפגע בגידול דגים ותסייע להתפשטות אצות רעילות, ועלייה בפני היום שעד 2100 יכולה להטביע את בתיהם של 200 אלף איש ולשחוק כשני שלישים מחופי המדינה.
