
# मेघालय के गेंदबाज ने की अनिल कुंबले की बराबरी, झटके पारी के सभी 10 विकेट

Published at: **2019-11-06T13:08:03+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-meghalaya-meghalaya-bowler-nirdesh-took-all-10-wickets-of-the-innings-and-smash-fifty-against-nagaland-2835202.html)

भारत के अंडर-16 क्रिकेट टूर्नामेंट विजय मर्चेंट ट्रॉफी में मेघालय के युवा गेंदबाज निर्देश ने बुधवार को एक पारी में पूरे 10 विकेट लेने का रिकार्ड अपने नाम किया है। निर्देश ने असम वैली स्कूल ग्राउंड में नागालैंड के खिलाफ खेले गए मैच में यह उपलब्धि हासिल की। मैच के पहले दिन बुधवार को पहली पारी खेलने उतरी नागालैंड के बल्लेबाज निर्देश के सामने टिक नहीं सके और लगातार विकेट खोते गए। 
निर्देश ने विकेट लेने की शुरुआत पारी के 10वें ओवर की तीसरी गेंद से की। इस ओवर में उन्होंने सावलिन कुमार मलिक को आउट किया। मलिक 29 गेंद खेलने के बाद भी खाता नहीं खोल पाए। यहां से जो विकेटों का सिलसिला शुरू हुआ वो 42वें ओवर की आखिरी गेंद पर रुका। निर्देश ने हुटो तोशिहो अचहुमी को आउट कर अपने 10 विकेट पूरे किए और नागालैंड को 113 रनों पर ढेर कर दिया। 

        
          जब रोहित-विराट नहीं राशिद खान की आवाजों से गूंजा भारत का ये स्टेडियम
        
      
नागालैंड की तरफ से श्रवण नागा रवि ने 112 गेंदों का सामना कर सबसे ज्यादा 55 रन बनाए। केदुवहेटु के खरेइबू ने 20, रोहन यशपाल पारचंदा ने 16 और सुजाल शंकर प्रसाद ने 14 रनों का योगदान दिया। गेंद के बाद निर्देश ने बल्ले से भी अच्छा प्रदर्शन किया और 100 गेंदों पर 68 रन बनाए। उनके इस योगदान के दम पर मेघालय ने दिन का अंत चार विकेट के नुकसान पर 109 रनों के साथ किया।

        
          INDvsBAN, 2nd T20: पहले मैच में हार के बाद भारत की प्लेइंग XI में दिख सकते हैं ये बदलाव
        
      
