
# दो बच्चों की मां ने अविवाहित प्रेमी के साथ ट्रेन के सामने छलांग लगाकर दी जान

Published at: **2019-11-05T17:01:08+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/national/story-couple-commits-suicide-in-punjab-phagwara-2833790.html)

पंजाब के फगवाड़ा में विवाहेत्तर संबंध में लिप्त एक पुरूष और एक महिला ने मंगलवार तड़के ट्रेन के सामने छलांग लगाकर खुदकुशी कर ली। सरकारी रेलवे पुलिस (जीआरपी) के प्रभारी अमरजीत सिंह ने बताया कि गोबिंदपुरा इलाके के राजेश कुमार (28) और नांगल गांव की देविंदर कौर (21) ने फगवाड़ा और मौली रेलवे स्टेशनों के बीच झेलम एक्सप्रेस के सामने छलांग लगाकर अपनी जान दे दी।
उन्होंने बताया कि करीब ढाई बजे पटरी पर दोनों के शव मिले। उन्होंने बताया कि दो बच्चों की मां शादीशुदा देविंदर का अविवाहित कुमार के साथ संबंध था। सिंह के मुताबिक कुमार के शव के पास सल्फास की गोलियों की खाली शीशी मिली है लेकिन पोस्टमार्टम रिपोर्ट आने के बाद ही खुलासा होगा कि उन्होंने गोलिया खायी थीं या नहीं।
उनके अनुसार दोनों के शव पोस्टमार्टम के बाद उनके परिवारों को सौंप दिये गये। सिंह ने कहा कि सीआरपीसी की धारा 174 (आत्महत्या की जांच एवं रिपोर्ट) के तहत मामला दर्ज किया गया है।
