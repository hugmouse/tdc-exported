
# مذاکره با آمریکا مشکل گشا نیست/اجرای اقتصاد مقاومتی راه حل خروج از مشکلات

Published at: **2019-11-01T14:57:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543888.html/%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%85%D8%B4%DA%A9%D9%84-%DA%AF%D8%B4%D8%A7-%D9%86%DB%8C%D8%B3%D8%AA-%D8%A7%D8%AC%D8%B1%D8%A7%DB%8C-%D8%A7%D9%82%D8%AA%D8%B5%D8%A7%D8%AF-%D9%85%D9%82%D8%A7%D9%88%D9%85%D8%AA%DB%8C-%D8%B1%D8%A7%D9%87-%D8%AD%D9%84-%D8%AE%D8%B1%D9%88%D8%AC-%D8%A7%D8%B2-%D9%85%D8%B4%DA%A9%D9%84%D8%A7%D8%AA)

نماینده ولی فقیه در لرستان با بیان اینکه مذاکره با آمریکا مشکلی از ما حل نمی کند گفت: مشکلات اقتصادی با اجرای سیاست‌های اقتصاد مقاومتی برطرف می‌شود.
به گزارش شبکه اطلاع رسانی راه دانا؛ به نقل از سفیرافلاک، آیت الله سید احمد میرعمادی ظهر امروز در خطبه های نماز جمعه این هفته خرم آباد با اشاه به فرارسیدن ماه ربیع الاول، آغاز امامت حضرت مهدی(عج) و نزول برکات پروردگار بر مردم اظهار داشت: دوران امامت امام حسن عسکری(ع) کوتاهترین دوران امامت با بیشترین دوران حبس بوده است؛ ایشان در این دوران سعی کردند زمینه را برای غیبت امام زمان(عج) فراهم نمایند، آماده سازی مردم برای ورود به دوران غیبت امام زمان(عج) وپایه ریزی نظریه ولایت فقیه از جانب امام حسن عسکری(ع) بوده است.
وی بابیان اینکه مشخصه اصلی انقلاب اسلامی انتظار فرج است افزود: انتظار و آمادگی برای ظهور امام زمان(عج) بالاترین عبادت است، انقلاب اسلامی ایران زمینه ساز ظهور امام زمان(عج) بوده است و به برکت انقلاب اسلامی امام زمان(عج) به دنیا معرفی و دنیا متوجه حکومت ایشان شد.
نماینده ولی فقیه در استان لرستان عنوان کرد: دنیا تشنه عدالت امام مهدی(عج) بوده و از ظلم و ستم به ستوه آمده است، در بیانیه گام دوم انقلاب در ۴۰ سالگی انقلاب رهبری فرمودند که ما باید خودمان را برای ظهور ولایت عظمای امام زمان(عج) آماده کنیم و برای تمدن نوین اسلامی که جهانی است تلاش شود.
وی بیان کرد: راه ولایت راه عبادت، بندگی، عزت و افتخار، صراط مستقیم و سعادت ابدی است، باید ارتباطمان را با امام زمان(عج) و نائب ایشان تقویت کنیم؛ مقام معظم رهبری با مدیریت الهی این حرکت عظیم را در دنیا به وجود آورده و ایشان شعاعی از ولایت امام زمان(عج) است.
میرعمادی با اشاره به سه حادثه مهم تبعید امام(ره)، کشتار دانش آموزان و تسخیر لانه جاسوسی آمریکا در ۱۳ آبان سال های ۴۳،۵۷ و ۵۸ تصریح کرد: استکبار ستیزی وجه مشترک این سه حادثه در پی اعتراضات به لایحه کاپیتولاسیون، شعار مرگ بر آمریکا و تسخیر لانه جاسوسی بوده است ویکی از شاخصه های اصلی انقلاب اسلامی استکبارستیزی است.
وی خاطرنشان کرد: در این ۴۰ سال انقلاب اسلامی ایران قوی تر، مستحکم تر و گسترده تر شد اما آمریکا ضعیف تر و ذلیل تر شده است؛ تسخیر لانه جاسوسی هیبت پوشالی آمریکا را در اوج ابرقدرتی درهم شکست و این حادثه پیامی مهم به دنیا داشت که سفارتخانه های آمریکا دردنیا مرکز جاسوسی است.
نماینده ولی فقیه در استان لرستان گفت: دنیا هیچ گونه اعتمادی به سفارتخانه های آمریکا ندارد، آمریکا در این ۴۰ سال تهاجم سنگینی علیه انقلاب انجام داد و شکست سنگینی هم خورد و ما امروز شاهد افول آمریکا در دنیا هستیم و انقلاب اسلامی با قدرت، عظمت و عزت به راه خود ادامه داده و آمریکا روز به روز ضعیف تر خواهد شد همچنان که شاهد فروپاشی شوروی سابق بودیم شاهد شکست آمریکا خواهیم بود.
وی با اشاره به هلاکت ابوبکر البغدادی گفت: هلاکت سرکرده داعش برای دلبستگان و آن هایی که امید به آمریکا دارند درس عبرت است، گروه های تروریستی مثل القاعده، النصره و داعش را آمریکا به وجود آورده و زمانی که تاریخ مصرفشان تمام شد خود آمریکایی ها آن ها را از بین بردند.
میرعمادی اظهار داشت: استکبار وغرب هیچ گاه به نفع ملت ها کار نکردند و بدانیم آن ها حل مشکل ما را در نظر نمی گیرند، بعد از ۴۰ سال همه بدانند مذاکره با آمریکا مشکلی از ما حل نخواهد کرد؛ مشکلات داخلی و اقتصادی را با اجرای سیاست های اقتصاد مقاومتی به همت جوانان خودمان می توانیم حل کنیم .
وی افزود: نرخ تورم و بیکاری دراستان بالا و نرخ سرمایه گذاری پایین است، وضعیت اقتصادی مردم مناسب نیست بنابراین مسئولان باید تلاش بیشتری داشته و برنامه های اقتصادی ارائه دهند و با استفاده از ظرفیت و توان داخلی و توکل به خدا مشکلات را حل کنیم.
انتهای پیام/
