
# Solidea Paggioro, la sosia della regina alla corte di Magalli

Published at: **2019-11-02T05:37:16+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/rovigo/cronaca/solidea-paggioro-1.4864876)

Adria (Rovigo), 2 novembre 2019 - La regina Elisabetta II d’Inghilterra è sbarcata sui canali Rai. Ma il luogo di partenza non era Buckingham Palace, la sua residenza londinese, bensì Adria. Sì, perché Solidea Paggioro, la sosia della sovrana inglese ha partecipato alla trasmissione 'I fatti vostri' su Rai 2, condotta da Giancarlo Magalli, negli studi romani di Saxa Rubra. Ad accompagnarla le sue guardie reali, Mattia Mincuzzi, Roberto Spinello e Sergio Pescara. Nonostante fosse la quarta ospitata televisiva, si è trattata di una grande emozione per la regina in salsa adriese.
«Ci apprezzano molto ovunque – ha rivelato la regina, alias Solidea, incalzata dalle domande di Magalli – e in un’occasione siamo persino andati a Londra, per fare foto davanti al palazzo reale. Ma siamo stati anche a San Marino e ora stiamo organizzando viaggi a Barcellona e a New York. L’agenda è molto fitta». Poi la parola è stata data a Mincuzzi, il promotore dell’iniziativa, che ha spiegato com’è nata. «Questa avventura è partita per scherzo nel 2016 – ha raccontato – in occasione della sfilata delle carrozze organizzata ad Adria dalla nostra associazione, ‘Adria Nostra’. Fu subito un successo, replicato al carnevale di Venezia davanti a migliaia di persone. Così è diventata una cosa seria. Siamo arrivati alla cinquantaduesima uscita pubblica ufficiale. Portiamo in tutt’Italia il nome di Adria, la nostra bellissima città. Che non solo ha dato il nome al mare Adriatico, ma è anche la patria del buonissimo pane Ciabatta».
Uno spot per la città etrusca, regalato da Solidea (che nella vita lavora come cuoca nella scuola dell’infanzia Santa Teresa del Bambin Gesù) e dal suo gruppo di amici, che come ha ricordato Mincuzzi «è molto più ampio di noi guardie reali e comprende anche il principe Filippo, alias Sergio Trombini, e la sarta che prepara tutti gli abiti ‘reali’, Amalia Tosi».

        
          s. c.
        
      
Iscriviti alla newsletterRimani sempre aggiornato sulle notizie nazionaliAccedi per Iscriverti
