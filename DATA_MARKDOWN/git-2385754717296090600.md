
# Κύπρος: Το χάσμα στην αμοιβή μεταξύ ανδρών και γυναικών

Published at: **2019-11-04T15:43:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595677/kypros-to-xasma-stin-amoivi-metaksy-andron-kai-gynaikon)

Στο 13,7% ανερχόταν το 2017 το χάσμα στην αμοιβή μεταξύ ανδρών και γυναικών για ίσης αξίας εργασία στην Κύπρο.
Στην Κύπρο το τελευταίο (2017) καταγεγραμμένο χάσμα στην αμοιβή μεταξύ ανδρών και γυναικών για ίσης αξίας εργασία ανέρχεται στο 13,7%, αναφέρει σε μήνυμά της η Επίτροπος Ισότητας των Φύλων Ιωσηφίνα Αντωνίου για τη σημερινή Ευρωπαϊκή Ημέρα Ισομισθίας.
Όπως αναφέρει, η ανισότητα είναι τόσο μεγάλη, που στην πράξη ένας άνδρας λαμβάνει σχεδόν δύο μισθούς περισσότερους κάθε χρόνο για την ίδια εργασία με μία γυναίκα. Δηλαδή οι γυναίκες στην Ευρώπη δουλεύουν χωρίς πληρωμή τους δύο τελευταίους μήνες του χρόνου, είπε η Επίτροπος.
Οι γυναίκες στην Ευρωπαϊκή Ένωση εξακολουθούν να κερδίζουν κατά μέσο όρο 16% λιγότερα από τους άνδρες, ενώ στην Κύπρο το τελευταίο καταγεγραμμένο (2017) χάσμα στην αμοιβή μεταξύ ανδρών και γυναικών για ίσης αξίας εργασία ανέρχεται στο 13,7%. Αυτό σημαίνει, είπε, «ότι για κάθε €100 ευρώ που αμείβεται ένας άντρας κατά μέσο όρο, μια γυναίκα αμείβεται κατά μέσο όρο μόνο €86,30».
Η Επίτροπος Ισότητας των Φύλων τονίζει ότι το χάσμα αμοιβών μεταξύ ανδρών και γυναικών οφείλεται κυρίως στον επαγγελματικό διαχωρισμό και στις διακρίσεις που υφίστανται οι γυναίκες λόγω φύλου.
Αν και η συμμετοχή των γυναικών στην αγορά εργασίας έχει αυξηθεί σημαντικά, εντούτοις, εξακολουθούν να παρατηρούνται τα φαινόμενα της «γυάλινης οροφής» και του «κολλώδες πατώματος», που συνεχίζουν να εμποδίζουν την επαγγελματική ανέλιξη τους. Παρόλο που η αγορά εργασίας είναι στελεχωμένη από ικανότατες γυναίκες, δυστυχώς διαπιστώνεται ότι η αξία τους υποτιμάται όσον αφορά την άνοδο τους στις ανώτερες και ανώτατες θέσεις της ιεραρχίας.
Οι άνδρες, σημειώνει, «υπερτερούν αριθμητικά στις ιεραρχικά ψηλότερες θέσεις, ακόμη και σε τομείς στους οποίους αριθμητικά είναι λιγότεροι, πράγμα το οποίο οδηγεί στο συμπέρασμα ότι τα στερεότυπα για τον ρόλο και τη θέση της γυναίκας στην κοινωνία λειτουργούν ακόμη και σήμερα ως εμπόδια για την ανέλιξη τους στον χώρο εργασίας».
Για τον σκοπό αυτό στο νέο Εθνικό Σχέδιο Δράσης για την Ισότητα Ανδρών και Γυναικών 2019-2023 περιλαμβάνονται συγκεκριμένα και στοχευμένα μέτρα όπως είναι η συνεργασία μεταξύ των διαφόρων φορέων με σκοπό τον σχεδιασμό και την προώθηση σειράς δραστηριοτήτων και προγραμμάτων με στόχο την ευαισθητοποίηση και την εφαρμογή δράσεων και άλλα.
