
# Furieuze Conte loopt leeg na Inter-klap: 'Directie heeft ernstige fouten gemaakt'

Published at: **2019-11-06T13:40:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902647/furieuze-conte-loopt-leeg-na-inter-klap-directie-heeft-ernstige-fouten-gemaakt-.html)


        Antonio Conte is woest na de Champions League-nederlaag van Internazionale bij Borussia Dortmund (3-2). Na afloop richtte de Italiaanse trainer zonder enige rem op de directie en het aankoopbeleid.
      
"Onze selectie is te beperkt om op twee fronten, de Serie A en Champions League, te kunnen meestrijden. Dan praat je over aantallen natuurlijk, maar ook over kwaliteit. Alleen Diego Godín heeft prijzen gewonnen in zijn carrière. Dat is echter geen verwijt, maar een constatering", briest hij tegenover Sport Mediaset. "De jongens razen met honderd kilometer per uur over het veld, maar dat is niet vol te houden over een volledig seizoen. Dat zal de directie ook moeten inzien."
Inter nam dinsdagavond een 0-2 voorsprong in Duitsland door doelpunten van Lautaro Martínez en Matías Vecino. Inter leek in een zetel te zitten, maar de marge bleek niet genoeg en in de tweede helft denderde Borussia Dortmund over de Italianen heen: 3-2. "Veel jongens moeten non-stop spelen. Dat gaat op een gegeven moment zijn tol eisen, in de tweede helft was dat helaas zichtbaar", constateert Conte.
"Daarom ben ik ook zo kwaad", vervolgt een furieuze Conte. "We moeten constateren dat er in de zomer ernstige fouten zijn gemaakt, waardoor al het goede werk dat er verricht is weggegooid dreigt te worden. Het team heeft laten zien iedereen te kunnen verslaan, als we in vorm zijn. Laten we hopen dat deze wedstrijd de ogen heeft geopend van hen die er iets aan kunnen veranderen."
