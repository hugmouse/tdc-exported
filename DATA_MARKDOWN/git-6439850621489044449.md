
# আল্লার দলের ২০ এ্যাকাউন্টে কোটি টাকা জমা

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458745/%E0%A6%86%E0%A6%B2%E0%A7%8D%E0%A6%B2%E0%A6%BE%E0%A6%B0-%E0%A6%A6%E0%A6%B2%E0%A7%87%E0%A6%B0-%E0%A7%A8%E0%A7%A6-%E0%A6%8F%E0%A7%8D%E0%A6%AF%E0%A6%BE%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%9F%E0%A7%87-%E0%A6%95%E0%A7%8B%E0%A6%9F%E0%A6%BF-%E0%A6%9F%E0%A6%BE%E0%A6%95%E0%A6%BE-%E0%A6%9C%E0%A6%AE%E0%A6%BE)

গাফফার খান চৌধুরী ॥ সংগঠিত হচ্ছে জঙ্গী সংগঠন আল্লার দল। তারা জেএমবির মতো সারাদেশে শক্তিশালী নেটওয়ার্ক গড়ে তুলছে। ইতোমধ্যেই স্বল্প পরিসরে জঙ্গী সংগঠনটি দেশের প্রতিটি থানা পর্যায় পর্যন্ত নেটওয়ার্ক গড়ে তুলেছে। ভবিষ্যতে তারা গ্রাম পর্যন্ত শক্তিশালী নেটওয়ার্ক গড়ে তুলতে কাজ করে যাচ্ছে। সারাদেশে সশস্ত্র হামলা চালাতে ছোট ছোট সুইসাইডাল সামরিক স্কোয়াড গড়ে তুলছে। তারা ইতোমধ্যেই সংগঠনে যোগাযোগ প্রযুক্তি সামরিক প্রশিক্ষণ ও দাওয়াতিসহ বেশ কয়েকটি ইউনিট গঠন করে গোপনে তৎপরতা চালিয়ে যাচ্ছে। হামলাকারী বা সুইসাইডাল স্কোয়াড বা সশস্ত্র ইউনিটগুলোকে প্রশিক্ষণ দিচ্ছে এ জঙ্গী সংগঠনে যোগ দেয়া বিভিন্ন বাহিনী থেকে চাকরিচ্যুত ও অবসরপ্রাপ্তরা। এরা ভবিষ্যতে জেএমবির মতো বড় ধরনের আতঙ্কের কারণ হয়ে দাঁড়াতে পারে। নেতাকর্মী সমর্থক সংগঠনসহ নানাপর্যায়ে সংগঠনটির সঙ্গে প্রায় এক লাখ লোকের যোগাযোগ রয়েছে। বিভিন্ন ব্যাংকে নামে-বেনামে সংগঠনটির বিশটি এ্যাকাউন্টে এক কোটি টাকারও বেশি অর্থ থাকার তথ্য মিলেছে। এসব এ্যাকাউন্ট জব্দ ও এ্যাকাউন্টগুলোকে লেনদেন বন্ধ করতে বাংলাদেশ ব্যাংকসহ সংশ্লিষ্ট ব্যাংকের সঙ্গে যোগাযোগ চলছে। সশস্ত্র জঙ্গী সংগঠনটি জিহাদের মাধ্যমে তাগুতি সরকার উৎখাত করে দেশে ইসলামী হুকুমত কায়েমের লক্ষ্য নিয়ে তৎপরতা চালাচ্ছে। তাদের নানাভাবে সহযোগিতা করছে স্বাধীনতাবিরোধী রাজনৈতিক সংগঠনগুলো। ইতোমধ্যেই স্বরাষ্ট্রমন্ত্রী আসাদুজ্জামান খান কামাল জঙ্গী সংগঠনটি নিষিদ্ধ করার প্রক্রিয়া চলছে বলে জানিয়েছেন।
র‌্যাব জানায়, আল্লার দল দীর্ঘদিন ধরেই গোপনে স্বল্প পরিসরে তৎপরতা চালিয়ে আসছিল। তথ্য মোতাবেক অভিযান চালিয়ে গত ১৮ আগস্ট হাতিরঝিল এলাকা থেকে সংগঠনটির চার জঙ্গী ইব্রাহিম আহমেদ হিরো (৪৬), আবদুল আজিজ (৫০), শফিকুল ইসলাম সুরুজ (৩৮) ও রশিদুল ইসলামকে (২৮) গ্রেফতার করা হয়। তাদের দেয়া তথ্যের ভিত্তিতে গত ২৩ আগস্ট ঢাকার দক্ষিণখান থেকে জঙ্গী সংগঠনটির নেতৃত্ব পর্যায়ে থাকা সিরাজুল ইসলাম (৪৬), মনিরুজ্জামান মনির (৪০), এসএম হাফিজুর রহমান সাগর (৪৫) ও শফিউল মোযনাবীন তুরিন (২৭) নামে আরও চার জঙ্গীকে গ্রেফতার করা হয়। তাদের বিভিন্ন গোয়েন্দা সংস্থা জিজ্ঞাসাবাদ করে।
ওদের দেয়া তথ্যের বরাত দিয়ে র‌্যাব-১ এর অধিনায়ক ও র‌্যাবের লিগ্যাল এ্যান্ড মিডিয়া উইংয়ের পরিচালক লে. কর্নেল সারওয়ার-বিন-কাশেম জনকণ্ঠকে জানান, জেএমবি দুর্বল হওয়ার পর নতুন নামে জঙ্গী সংগঠনটি গোপনে সংগঠিত হচ্ছিল। এদের গোড়াপত্তন হয় ’৯৫ সালে। জঙ্গী মতিন মেহেদী ওরফে মুমিনুল ইসলাম ওরফে মহিত মাহবুব ওরফে মেহেদী হাসান ওরফে মতিনুল হকের নেতৃত্বে জঙ্গীরা সংগঠিত হয়। ২০০৪ সালের শেষে দিকে জেএমবির সঙ্গে সারাদেশের ৬৩ জেলায় (মুন্সীগঞ্জ বাদে) সিরিজ বোমা হামলায় অংশ নেয় এরা। পরবর্তীতে জেএমবি নিষিদ্ধ হয়। জেএমবির ওপর আইনশৃঙ্খলা বাহিনীর তৎপরতা বেড়ে যাওয়ায় আল্লার দল নিজেদের কর্মকা- আড়াল ও নেতাকর্মীদের গ্রেফতার এড়াতে আত্মগোপনে যায়। কেউ কেউ আলাদাও হয়ে পড়ে।
র‌্যাব কর্মকর্তা বলছেন, সাঁড়াশি অভিযানে ২০০৭ সালে আল্লার দলের প্রধান মতিন মেহেদী গ্রেফতার হয়। এরপর থেকেই তার অনুসারীরা জঙ্গী সংগঠনটিকে পুনরায় সক্রিয় তৎপরতা চালিয়ে যাচ্ছে। এ বছরের ১৮ আগস্ট প্রথম দফায় আটক দলের চার সদস্যের প্রধান কাজ ছিল জঙ্গী সদস্যদের সামরিক সশস্ত্র প্রশিক্ষণ দেয়া। জঙ্গী সংগঠনটি অনাকাক্সিক্ষত ঝামেলা এড়াতে সশস্ত্র বাহিনীসহ বিভিন্ন বাহিনীর অবসরপ্রাপ্তদের দলে ভেড়ানোর চেষ্টা করত। তাদের প্রধান টার্গেট ছিল পিলখানায় বিডিআর বিদ্রোহের ঘটনায় চাকরিচ্যুত সশস্ত্র বাহিনীর কর্মকর্তারা।
জঙ্গী সংগঠনটি বিভিন্ন বাহিনীর আদলে দল গোছাচ্ছে। ইতোমধ্যেই তারা থানা পর্যন্ত তাদের নেটওয়ার্ক বিস্তৃত করেছে। অদূর ভবিষ্যতে গ্রাম পর্যন্ত নেটওয়ার্ক গড়ার পরিকল্পনা তাদের আছে। তাদের সদস্যরা গ্রামে গ্রামে ঘুরে সদস্য সংগ্রহের চেষ্টা করছে। তথ্য আদান প্রদানের জন্য তারা সনাতন পদ্ধতি হিসেবে পরিচিত চিরকুট ও নিজস্ব লোক ব্যবহার করে। সারাদেশে নেতাকর্মী সমর্থক মিলে তাদের প্রায় এক লাখ লোক কাজ করছে। তারা ইতোমধ্যেই সশস্ত্র জিহাদের জন্য সশস্ত্র ইউনিট গঠন করেছে। তবে সেই সশস্ত্র ইউনিটের সুনির্দিষ্ট কোন সংখ্যা জানা যায়নি। সশস্ত্র ইউনিটগুলোর জন্য তারা অস্ত্রগোলাবারুদ কিনছিল।
র‌্যাব কর্মকর্তা আরও জানান, এই জঙ্গী সংগঠনে দেশের সব বাহিনীর সদস্য রয়েছে। তাদের দিয়ে সশস্ত্র ইউনিটগুলোকে প্রশিক্ষণ দেয়ার পরিকল্পনা আছে তাদের। অস্ত্রগোলাবারুদ কেনার জন্য তারা সারাদেশের সদস্যদের কাছ থেকে চাঁদা আদায় করে। দেশী-বিদেশী বিভিন্ন ইসলামী দল ও জঙ্গী সংগঠন তাদের সহায়তা করছে। ইতোমধ্যেই সংগঠনটির বিভিন্ন ব্যাংকে বেনামে থাকা কুড়িটি এ্যাকাউন্টে এক কোটির বেশি টাকা জমা থাকার সুনির্দিষ্ট তথ্য মিলেছে। ওসব টাকা সংগঠনের নেটওয়ার্ক গড়ে তোলা ও অস্ত্রগোলাবারুদ কেনার জন্য ব্যয় হওয়ার কথা ছিল। জঙ্গী অর্থায়নের এসব টাকার বিষয়ে বাংলাদেশ ব্যাংকের সঙ্গে যোগাযোগ করছে আইনশৃঙ্খলা বাহিনী। পাশাপাশি সংশ্লিষ্ট ব্যাংকগুলোর প্রধান কার্যালয়ের মাধ্যমে শাখাগুলোর সঙ্গে যোগাযোগের প্রক্রিয়াও শুরু করা হয়েছে।
জঙ্গী সংগঠনটির প্রথম টার্গেট দলের কারাবন্দী আমীর মতিন মেহেদীকে ছিনিয়ে নেয়া। এরপর সারাদেশে গড়ে তোলা নেটওয়ার্কের মাধ্যমে ব্যাপক নাশকতা চালিয়ে সরকার উৎখাত করা। সরকার উৎখাতের পর দেশী-বিদেশী দল ও জঙ্গী সংগঠনের পরামর্শে দেশে ইসলামী শাসন ব্যবস্থা কায়েম করা।
