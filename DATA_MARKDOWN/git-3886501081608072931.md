
# MoD: Pre remonta Orlova iz Muzeja biće detaljno ocenjeno stanje svakog pojedinačnog aviona

Published at: **2019-11-07T09:35:05+00:00**

Author: ****

Original: [Novinska agencija Beta](https://beta.rs/vesti/drustvo-vesti-srbija/118990-mod-pre-remonta-orlova-iz-muzeja-bice-detaljno-ocenjeno-stanje-svakog-pojedinacnog-aviona?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Ministarstvo odbrane potvrdilo je danas da je odredjeni broj aviona Orao iz Muzeja vazduhoplovstva "prepoznat kao moguća platforma za modernizaciju", ali da će na svim tim avionima biti prethodno obavljena detaljna ocena tehničkog stanja radi donošenja odluke o tome da li je moguće sprovesti remont tih letelica."Jedan od ključnih razloga za razmatranje obnove resursa i eventualne modernizacije predstavlja činjenica da su ovi avioni poslednji proizvedeni avioni sa takozvanim forsažnim motorima i sa relativno malim prosečnim naletom od oko 500 sati, u odnosu na projektovani resurs od 3000 sati te da su kao takvi, na bazi stručnih analiza, prepoznati kao perspektivne platforme", navelo je Ministarstvo odbrane u odgovoru na izjavu vojnog analitičara Aleksandra Radića.Vojni analitičar Aleksandar Radić ocenio je juče da je potpuno apsurdna ideja da se za Vojsku Srbije remontuju avioni Orao koji su izbačeni iz upotrebe 1996. i pune 23 godine stajali na livadi pored Muzeja vazduhoplovstva u Surčinu. Radić je rekao da je ta ideja posledica nastojanja da se po svaku cenu nametne program modernizacije aviona Orao, iza koje stoji pomoćnik ministra odbrane za materijalne resurse Nenad Miloradović, ali da je reč o projektu koji zahteva mnogo novca i tehnološkog rizika sa vrlo neizvesnim rezultatom.Ministarstvo odbrane je navelo da nije jasan motiv autora teksta u kojem je iznet negativan stav u pogledu razmatranja mogućnosti vraćanja u eksploataciju tih aviona, imajući u vidu da se čak i mnogo bogatije zemlje ne odriču lako svojih aviona, već se, naprotiv, angažuju svi raspoloživi istraživački i proizvodni kapaciteti kako bi vazduhoplovi što duže bili u letnom stanju.Dodaje se da se projekat modernizacije aviona Orao sprovodi u skladu sa programskim dokumentima koja se odnose na opremanje Vojske Srbije, na osnovu iskazanih zahteva Ratnog vazduhoplovstva i protivvazduhoplovne odbrane kao krajnjeg korisnika, odnosno definisanih taktičko-tehničkih zahteva."Pre donošenja odluke za ulazak u ovaj projekat aviona Orao, kao platforme za modernizaciju, izvršene su detaljne i sveobuhvatne analize od svih relevantnih institucija Ministarstva odbrane i Vojske Srbije, a koje se pre svega odnose na ocenu perspektivnosti aviona kako sa aspekta održavanja tako i sa aspekta mogućnosti produženja eksploatacionog veka upotrebe. Pozitivan rezultat tih analiza je predstavljao jedan od ključnih argumenata za donošenje odluke o ulasku u projekat modernizacije aviona Orao", dodaje se.Takodje se navodi da se projekat odvija u fazama kako bi se smanjio stepen tehnološkog rizika, koji je neizbežan u svakom složenijem projektu modernizacije."Posebno ističemo činjenicu da će svaki pojedinačni modernizovani avion značajno unaprediti postojeće sposobnosti našeg Ratnog vazduhoplovstva i efikasnosti upotrebe aviona u savremenim i budućim uslovima borbenih dejstava. Takodje, ne stoji ocena autora teksta da će ovakvom modernizacijom avion Orao izgubiti mogućnost dvostrukih komandi. Upravo je projekat modernizacije, na zahtev RV i PVO, tako koncipiran da će pored sposobnosti dejstva u složenim uslovima i noću i osavremenjavanja avionike, avion Orao zadržati sposobnost za realizaciju obuke pilota", saopštilo je Ministarstvo.Dodaje se da je u okviru ministarstva i vojske izradjen detaljan Plan obnove resursa aviona Orao, koji se uspešno sprovodi već tri godine, i u kojem su precizno definisani tehnički uslovi i dijagnostičke metode koje treba primeniti na svakom pojedinačnom avionu radi njegove ocene stanja i donošenja odluke o daljoj upotrebi."Sprovodjenjem ovog Plana je utrostručen broj aviona Orao u resursu u odnosu na period od pre tri godine... Ovde se upravo i radi o tome da Ministarstvo odbrane maksimalne napore ulaže u jačanju kapaciteta i podizanja tehnološkog nivoa domaće industrije sa ciljem da u što je moguće većoj meri samostalno realizuje projekte modernizacije postojećeg naoružanja kojim će se u konačnom unaprediti sposobnosti naše vojske. Alternativa modernizaciji aviona Orao je kupovina novih aviona što je višestruko skuplje rešenje", smatra Ministarstvo.Portal Tangosiks preneo je ranije, pozivajući se na vazduhoplovnog novinara i publicistu Svetozara Jokanovića, da je Srbija počela remont aviona NJ-22 koji su povučeni iz naoružanja i koji su više od dve decenije stajali ispred Muzeja vazduhoplovstva u Surčinu.Kako se navodi, prvi će iz muzeja u Remontni zavod "Moma Stanojlović" u Batajnici biti prebačen dvosedi Orao evidencijskog broja 25505 koji je povučen iz naoružanja u junu 1996. godine, od kada je stajao na livadi kod muzeja.Reč je o letelici koja je od 1987. godine do povlačenja iz upotrebe imala 1.182 leta i u vazduhu provela svega 555 sati, a koja je najveći deo službe provela u 241. lovačko-bombarderskoj avijacijskoj eskadrili.
