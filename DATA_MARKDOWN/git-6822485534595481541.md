
# دستور پلمب ۳۵ خانه مجردی در تهران صادر شد

Published at: **2019-11-03T22:23:00+00:00**

Author: ****

Original: [جامعه خبری تحلیلی الف](https://www.alef.ir/news/3980812207.html)

در پی عدم توجه به اخطار‌های قضایی دستور پلمب ۳۵ خانه مجردی در محدوده میدان امام حسین (ع) صادر شد.
به گزارش باشگاه خبرنگاران جوان، پس از پیگیری باشگاه خبرنگاران جوان، دستور پلمب ۳۵ خانه مجردی در محدوده میدان امام حسین (ع) توسط مقام قضایی صادر شده است.
این خانه‌ها فاقد مجوز سکنی گزینی بوده و به پاتوق اراذل و اوباش و اکثر سارقان و کیف قاپان تبدیل شده است، لذا پس از اخطار به مالکان آن افراد از دستورات قضایی تمکین نکرده و به همین دلیل نیز قرار شده تا خانه‌های مورد نظر پلمب شوند.
پیش‌تر بنی حسینی معاون دادستان تهران در شرق پایتخت در گفت‌وگو با خبرنگار حوزه حقوقی- قضایی گروه اجتماعی باشگاه خبرنگاران جوان، درباره اجاره خانه یک روزه و شبانه در پایتخت، گفت: با هماهنگی نیروی انتظامی پایتخت اجرای طرح مشترکی را در دستور کار خود داریم تا با متولیان اجاره دهنده خانه‌های اجاره‌ای شبانه برخورد شود.
او در پاسخ به اینکه آیا تمام ساکنان این خانه‌های اجاره‌ای معتاد و یا سارق هستند، اظهار کرد: قبل از اقدامات عملیاتی خود، ابتدا نسبت به شناسایی افراد و اینکه آیا سابقه دار هستند یا خیر؛ اقدام خواهیم کرد، لذا نمی‌توان از پیش گفت که تمام ساکنان این منازل مجرم و یا متخلف هستند و باید درباره این موضوع کارشناسی دقیق انجام شود.
بنی حسینی تصریح کرد: خانه مجردی یکی از معضلاتی است که نیروی انتظامی و دستگاه قضایی به دنبال آن است تا برای جلوگیری از وقوع فساد، مجرمان و متخلفانی که در این اماکن حضور دارند را شناسایی و دستگیر کند.
وی افزود: باید مالکان این منازل شناسایی شوند و درخصوص چرایی اجاره منازل به صورت شبانه از آن‌ها تحقیق شود و اگر هویت افراد اجاره کننده و اجاره دهنده مشخص نشود قطعا با متخلفان طبق قانون برخورد خواهد شد.
