
# আরও এক সপ্তাহ সময় বাড়লো নতুন সড়ক আইন বাস্তবায়নে

Published at: **2019-11-07T16:25:00+00:00**

Author: ****

Original: [Daily Janakantha](http://www.dailyjanakantha.com/details/article/459313/%e0%a6%86%e0%a6%b0%e0%a6%93-%e0%a6%8f%e0%a6%95-%e0%a6%b8%e0%a6%aa%e0%a7%8d%e0%a6%a4%e0%a6%be%e0%a6%b9-%e0%a6%b8%e0%a6%ae%e0%a7%9f-%e0%a6%ac%e0%a6%be%e0%a7%9c%e0%a6%b2%e0%a7%8b-%e0%a6%a8%e0%a6%a4%e0%a7%81%e0%a6%a8)

অনলা্ইন ডেস্ক ॥ ‘নতুন সড়ক পরিবহন আইন বাস্তবায়নে আরও এক সপ্তাহ সময় বাড়ানো হয়েছে। এরপর থেকে কঠোরভাবে আইনটি প্রয়োগ করা হবে। মূলত জনগণের মধ্যে সচেতনতা বাড়াতে এ পদক্ষেপ নেওয়া হয়েছে।’
আজ বৃহস্পতিবার বনানীর সড়ক পরিবহন কর্তৃপক্ষ (বিআরটিএ) কার্যালয়ে নতুন সড়ক আইন বাস্তবায়ন নিয়ে মতবিনিময় সভায় এ কথা বলেন সড়ক পরিবহন ও সেতুমন্ত্রী ওবায়দুল কাদের।
তিনি বলেন, সড়ক পরিবহনের নতুন আইন কার্যকর করার আগে এক সাপ্তাহ সময় বাড়ানো হয়েছিলে। যাতে জনগণের মধ্যে সচেতনতা সৃষ্টি হয়। মূলত কঠোর আইন প্রয়োগের আগে আরও সময় দেওয়া প্রয়োজন। তাই তাদের সচেতনতা বাড়াতে আরও এক সাপ্তাহ সময় বাড়ানো হলো। এরপর থেকে আইনটি কঠোরভাবে প্রয়োগ করা হবে। এছাড়া এ আইনের বিধি প্রণয়নের কাজও শেষ পর্যায়ে রয়েছে।
মন্ত্রী বলেন, নতুন এই সড়ক আইন প্রয়োগের আগে সবকিছু শেষ করেই মাঠে নামতে হবে। এজন্য নগরের ফুটপাতসহ পার্কিংয়ে শৃঙ্খলা ফেরানোর কাজ শুরু হয়েছে।
এক প্রশ্নে ওবায়দুল কাদের বলেন, অন্য দল নিয়ে এখন ভাবছি না। আওয়ামী লীগে যারা অনুপ্রবেশকারী, তাদের নিয়ে আমরা বেশি ব্যস্ত। দেশে যেসব রাষ্ট্রদূত আছেন, বিকেলে তাদের সঙ্গে কথা হবে। বিএনপি কথায় কথায় বিদেশিদের কাছে নালিশ করে, অভিযোগ করে, কী অভিযোগ করেছে, সে কথা আমাদের শুনতে বলে।
এসময় সড়ক পরিবহন কর্তৃপক্ষের ঊর্ধ্বতন কর্মকর্তারা উপস্থিত ছিলেন।
