
# Průzkum: Východ se i po 30 letech bojí o demokracii, Češi nejméně

Published at: **2019-11-04T12:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/pruzkum-vychod-se-i-po-30-letech-boji-o-demokracii-cesi-nejmene/1816957?utm_source=rss&utm_medium=feed)

Bratislava/Praha - Tři desetiletí po pádu železné opony se obyvatelé zemí bývalého východního bloku obávají o stav demokracie a nedůvěřují vládám a médiím. Vyplývá to z průzkumu nadace Open Society Foundations zveřejněného při příležitosti letošního kulatého výročí. Autoři zkoumali také situaci v ČR, kde se podle nadace vybojovaných svobod lidé pevně drží a zůstávají optimističtí.
V šesti ze sedmi zkoumaných zemí se více než polovina dotázaných domnívá, že je demokracie v ohrožení. Nejvyšší počet nedůvěřivců je na Slovensku (61 procent) a v Maďarsku (58 procent). Výjimku tvoří Češi - o občanské svobody má strach jenom 47 procent lidí. Pouze tři z deseti dotázaných Čechů však věří, že mohou v ČR žít tak, jak chtějí, bez ohledu na své zázemí, etnický původ nebo sexuální orientaci.
Pochybnosti mají dotazovaní i ohledně voleb. Přes tři čtvrtiny Bulharů a polovinu Maďarů nevěří, že volby v jejich zemi jsou "svobodné a spravedlivé", naopak ve volební systém mají důvěru Češi a Němci (21, respektive 19 procent). Více než polovina ze všech dotázaných, znovu s výjimkou Čechů a Němců, si zároveň myslí, že veřejná kritika vlády by pro ně mohla mít negativní důsledky.
Většina občanů východní a střední Evropy je přesvědčena, že média v jejich zemi neposkytují důvěryhodné zpravodajství, o poctivosti médií má pochybnosti například 69 procent Čechů a 72 procent Slováků. Nedůvěru má většina obyvatel zkoumaných zemí kromě Německa také vůči informacím od vlády, o kterých si myslí, že "jsou zkreslené a chybí jim faktická správnost".
Obyvatelé bývalého východního bloku, jehož součástí byl i komunistický východ Německa, přesto s nadějí hledí do budoucna a mnoho z nich se angažuje v občanských aktivitách, obzvlášť mladí mezi 18 až 23 lety a lidé narození ke konci či těsně po pádu komunistického režimu. Nejvíce optimistické jsou z tohoto pohledu mladé ženy, které podle autorů průzkumu "razí cestu". Jsou tolerantnější než mladí muži a více jich věří, že mají nyní lepší příležitosti, než lidé v roce 1990.
Aktivismus a angažovanost jsou nejsilnější na Slovensku, kde se na na chodu občanské společnosti - alespoň podpisem petice - za poslední rok podílelo více než 70 procent dotázaných. Autoři studie ovšem podotýkají, že v zemích bývalého východního bloku jsou v posledních letech čím dál tím častější protivládní demonstrace, včetně Česka, Slovenska či Rumunska, kde za několik posledních měsíců protestovaly proti korupci ve vládě desetitisíce lidí.
