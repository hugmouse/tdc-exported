
# ثبت اموال نمایندگان به کجا رسید؟

Published at: **2019-11-05T14:15:00+00:00**

Author: ****

Original: [جامعه خبری تحلیلی الف](https://www.alef.ir/news/3980814111.html)

نماینده قم در مجلس گفت: برخلاف اظهارات سخنگوی هیات رئیسه مجلس هنوز هیچ نماینده‌ای موفق به ثبت اموال و دارایی‌های خود نشده است.
به گزارش فارس، احمد امیرآبادی فراهانی نماینده مردم قم در مجلس شورای اسلامی ضمن اشاره به مشکلات پیش آمده در مسیر آغاز به کار سامانه ثبت اموال و دارایی‌های مسئولان و خانواده‌های آنها اظهار داشت: یکشنبه قرار بود سامانه ثبت اموال و دارایی مسئولان و خانواده‌های آنها رسما در مجلس آغاز به کار کند که به دلیل ممانعت حراست مجلس این کار انجام نشد و اعلام کردند که تعداد دستگاه‌ها برای این کار در مجلس کافی نیست؛ در صورتی که ۱۲ سیستم برای این کار از سوی قوه قضاییه در نظر گرفته شده بود.
وی افزود: روز دوشنبه حراست مجلس با حفاظت اطلاعات قوه قضاییه درباره همین موضوع مکاتبه‌ای را انجام داد و در این نامه اعلام کرد که باید قوه قضاییه تضمین دهد که سیستم ثبت اموال و دارایی مسئولان دارای امنیت کافی بوده و هیچ شخصی غیر از رییس قوه به این اطلاعات دسترسی پیدا نخواهد کرد و قابل دسترس برای دیگران نیست.
امیرآبادی فراهانی اظهار کرد: ما پاسخ کتبی حراست مجلس را داده‌ایم و این سامانه کاملا مورد تایید ماست و افرادی هم که به مجلس معرفی شده‌اند برای ثبت مورد تایید ماست.
وی ادامه داد: موضوع قابل توجه این است که تمام مسئولان می‌توانند به مراکز خدمات قضایی مراجعه کرده و رمز ورود به سیستم ثنا را دریافت کرده و از طریق آن وارد سامانه ثبت اموال شوند؛ اما آنچه که معاونت فنی قوه قضاییه برای احداث سیستم‌ها در مجلس انجام داده، تنها برای سهولت کار نمایندگان بوده است تا دیگر آنها به مراکز قضایی مراجعه نکنند که با همان رمز ثنا حتی در منازلشان ثبت اموال کنند.
وی افزود: البته در طول دو هفته ای که مجلس تعطیل بود، معاونت فنی قوه قضاییه با همکاری مرکز فناوری مجلس فیبر نوری را در مجلس ایجاد کردند و در محل دفاتر فراکسیون‌های مجلس یک محل مخصوص برای این سیستم ها تعبیه شده و دوازده میز قرار داده شده تا از طریق آن هم رمز ثنا دهند و هم نمایندگانی که می‌خواهند اموالشان را در مجلس ثبت کنند، کارشان را انجام دهند.
نماینده مردم قم در مجلس با بیان اینکه برخلاف اظهارات سخنگوی هیات رئیسه مجلس که اعلام کرده که راه‌اندازی سیستم‌ها مشکلی ندارد، هنوز مشکل باقی است و تاکنون هنوز به دلیل همان هماهنگی که حراست می‌خواهد انجام دهد، این کار انجام نشده و هنوز هیچ نماینده‌ای موفق به ثبت اموال خود نشده است، گفت: باید پرسید اگر اظهارات عباسی سخنگوی هیات رئیسه مجلس درباره راه‌اندازی این سیستم در مجلس صحت دارد؟ پس چرا هنوز هیچ نماینده‌ای نمی‌تواند مراجعه و اموالش را در این سامانه ثبت کند؟
