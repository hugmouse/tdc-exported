
# अपनी फिल्म में करूंगी आइटम डांस : तापसी पन्नू

Published at: **2019-11-01T10:26:00+00:00**

Author: **नई दिल्ली | हिन्दुस्तान टीम**

Original: [https://www.livehindustan.com](https://www.livehindustan.com/hindustan-city/story-i-will-do-item-dance-in-my-film-says-taapsee-pannu-2826785.html)

फिल्म ‘जुड़वां 2’ में बिकिनी पहन कर सबके होश उड़ा देने वाली अभिनेत्री तापसी पन्नू बहुत जल्द फिर से ऐसा ही कुछ कारनामा करने वाली हैं। ऐसी ही और कई दिलचस्प बातें बताईं तापसी ने....
बॉलीवुड में वह बोल्ड किरदारों का पर्याय बन चुकी हैं। नई अभिनेत्रियों के लिए श्रेष्ठता के नित नए पैमाने बना रहीं तापसी पन्नू ने अच्छा-खासा नाम कमाया है। ‘पिंक’(2016), ‘नाम शबाना’(2017), ‘मुल्क’(2018) और हालिया रिलीज ‘सांड की आंख’ जैसी फिल्मों के जरिये वह लगातार अपनी काबिलीयत को साबित कर रही हैं। 
32 वर्षीया तापसी ने अपना करियर दक्षिण भारतीय फिल्मों के साथ शुरू किया था। पर बॉलीवुड में उनका सफर उनकी दक्षिण भारतीय फिल्मों से एकदम अलग रहा है। उन्होंने बहुत कम ग्लैमरस रोल निभाए हैं। उन्होंने एक आयटम गीत का प्रस्ताव भी ठुकरा दिया था। वह कहती हैं, ‘अगर मैं किसी फिल्म की हीरोइन हूं और उसी फिल्म के किसी आयटम गीत पर डांस करने के लिए मुझसे कहा जाता है, तब तो मुझे इससे कोई गुरेज नहीं होगा। पर ऐसा न होने पर मैं किसी आयटम गीत पर डांस नहीं करना चाहूंगी। मैं उस गीत में ग्लैमरस दिखूंगी, बस यही एक वजह काफी नहीं है मेरे उस आयटम गीत में डांस करने के लिए।’ अगर तापसी के अब तक के फिल्मों से जुड़े चयन को देखा जाए, तो हम पाते हैं कि ज्यादातर फिल्मों में उनके किरदार से लोगों को भरपूर उम्मीदें होती हैं। वह इस बारे में कहती हैं, ‘अगर मैं लीक से हटकर काम नहीं करूंगी तो मुझे पसंद नहीं किया जाएगा। एक हद तक यह मुझे भी पसंद नहीं आएगा। मैं जल्द ही उस काम से ऊब जाऊंगी। मैं चाहती हूं कि दर्शक मुझ पर विश्वास करें।’ 
तापसी का कहना है कि वह सेक्स कॉमेडी जैसे विषयों पर आधारित किसी फिल्म में कभी काम नहीं करना चाहेंगी। बकौल तापसी, ‘मैंने अब तक जितनी भी सेक्स कॉमेडी फिल्में देखी हैं, उनमें मुझे कुछ भी मजेदार नहीं लगा। मैं ऐसी किसी फिल्म में काम नहीं कर सकती, क्योंकि इस तरह की फिल्मों में महिलाओं को देखने का एक अलग ही दृष्टिकोण होता है। महिलाओं पर चुटकुले होते हैं, द्विअर्थी संवाद होते हैं। पर मेरी नजर में यह मनोरंजन नहीं है।’ 
तापसी ने फिल्म ‘जुड़वां 2’ में अपने बिकिनी अवतार से सबके होश उड़ा दिए थे। बहुत जल्द वह फिर से ऐसा ही कुछ करने जा रही हैं। वह बताती हैं, ‘फिल्म ‘जुड़वां 2’ में काम करना बेहद चुनौतीपूर्ण था, क्योंकि साइज जीरो शरीर हासिल करना और वरुण धवन जैसे हैंडसम हीरो के साथ खड़े होकर बिकिनी में खूबसूरत दिखना आसान नहीं था। मैं बहुत जल्द ऐसा ही कुछ और करने वाली हूं।’ 
तापसी ने हाल ही में निर्देशक अनुभव सिन्हा की फिल्म ‘थप्पड़’ की शूटिंग की है। आखिर फिल्में चुनने के लिए उनका क्या पैमाना होता है? वह बताती हैं, ‘जब भी मेरे पास किसी फिल्म का प्रस्ताव आता है, मैं सोचती हूं कि क्या मैं इसे देखने के लिए पैसा खर्च करूंगी? अगर जवाब न होता है, तो मैं उस फिल्म में काम करने के लिए हामी नहीं भरती।’संगीता यादव   
