
# کشورهای سی آی اس بازار هدف صادرات محصولات مینو

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696618/%DA%A9%D8%B4%D9%88%D8%B1%D9%87%D8%A7%DB%8C-%D8%B3%DB%8C-%D8%A2%DB%8C-%D8%A7%D8%B3-%D8%A8%D8%A7%D8%B2%D8%A7%D8%B1-%D9%87%D8%AF%D9%81-%D8%B5%D8%A7%D8%AF%D8%B1%D8%A7%D8%AA-%D9%85%D8%AD%D8%B5%D9%88%D9%84%D8%A7%D8%AA-%D9%85%DB%8C%D9%86%D9%88)

مدیرعامل گروه صنعتی مینو با اشاره به تولید 400نوع محصول به میزان 600 تن در روز در زیرمجموعه های این گروه از اجرای بالغ بر 100 پروژه بزرگ و کوچک طی پانزده سال گذشته خبر داد.
به گزاذش عصرایران، علیرضا عباسیانفر در نشست خبری که پیش از ظهر امروز به مناسبت شصتمین سالگرد تاسیس شرکت «مینو» برگزار شد، گفت: برنامه توسعه 20 ساله ای برای شرکت طراحی و تدوین شده است که شامل سرمایه گذاری در جهت بهبود وضعیت موجود، ورود خطوط جدید، بازسازی و بهسازی خطوط کنونی، تکمیل زنجیره تامین و تولید سایر محصولات غذایی است.
وی مشتریان وفادار، کارکنان پرتلاش و سهامداران را سه رکن اصلی گروه صنعتی «مینو» برشمرد و افزود: اگرچه تنگناهای معیشتی و وضعیت اقتصادی دشوار سال های اخیر، منجر به کاهش قدرت خرید برخی از دهک های درآمدی جامعه شده است اما شرکت مینو با قیمت گذاری منصفانه و کمترین افزایش نرخ، تلاش دارد تا این محصولات از سبد مصرفی خانوارها حذف نشود.
عباسیانفر با بیان اینکه دولت مالکیت این شرکت را از سال 59 تا 80 برعهده داشت یادآور شد: در زمان تصدی دولت، اقدام قابل توجهی جهت نوسازی و بازسازی خطوط تولید نشد که همین مساله متاسفانه منجر به فرسودگی آن شد.
وی تصریح کرد: پس از اجرای اصل 44 و واگذاری شرکت های دولتی، مالکیت گروه «مینو» نیز به بخش خصوصی منتقل شد و از سال 83 سرمایه گذاری های بزرگی جهت نوسازی، بهسازی و تنوع محصولات با اجرای بالغ بر 100 پروژه کوچک و بزرگ صورت گرفت.
مدیرعامل گروه صنعتی «مینو» به بخشی از این سرمایه گذاری ها طی اشاره کرد و افزود: برای نخستین بار در کشور خط تولید آدامس بدون قند با سرمایه گذاری 20 میلیون یورویی در سال89 راه اندازی شد که این خط تولید در دنیا کم نظیر است.وی ادامه داد: خط تولید شکلات با سرمایه گذاری 6میلیون یورویی، خط تولید اسنک با سرمایه گذاری 5/5 میلیون یورویی، تولید سافت ژل با ظرفیت تولید 60میلیون عدد در سال ازجمله این سرمایه گذاری هاست.
عباسیانفر با اشاره به میزان صادرات محصولات گروه صنعتی مینو گفت: کشورهای همسایه، حوزه خلیج فارس، کشورهای حوزه سی آی اس، کانادا و حتی اروپا بازارهای هدف صادراتی این شرکت محسوب می شوند. وی با بیان اینکه 600 محصول در این گروه تولید می شود افزود: از این تعداد 400محصول غذایی و 200 محصول آرایشی و بهداشتی است.
وی در ادامه به مشکلات پیش روی فعالان اقتصادی اشاره کرد و گفت: قوانین سخت گیرانه بیمه، مالیات های چندباره و تعارضات و تعدد قوانین، کارآفرینان را با چالش های بسیاری مواجه کرده است که از دولت انتظار داریم این موانع را برطرف کند.وی به تاثیر عوامل بیرونی بر فعالیت بنگاه های صنعتی اشاره کرد و گفت: تنش های سیاسی و فشارهای بین المللی نیز از دیگر مشکلات واحدهای تولیدی است به طوریکه نوسان ارزی سال های اخیر باعث شده تا گروه صنعتی «مینو» در خرید مواد اولیه با مشکل افزایش چندبرابری نرخ ها مواجه شود.
عباسیانفر ادامه داد: هرچند قیمت نهاده های تولید ما در سال گذشته بین 60تا270درصد افزایش یافت اما تمام تلاشمان را کردیم تا با لحاظ کردن کمترین حاشیه سود، محصولات شرکت با کمترین افزایش قیمت به دست مصرف کننده برسد و کالاهای ما تبدیل به اجناس لوکس برای طبقه های کم درآمد نشود.
وی با اشاره به تاریخچه تاسیس و فعالیت شرکت های زیرمجموعه مینو گفت: این برند یک نشان تولیدی بین نسلی است.وی خاطرنشان کرد: اطمینان و وفاداری مردم طی این سال ها به این برند، اصلی ترین سرمایه ما محسوب می شود.عباسیانفر با اشاره به تاریخچه تاسیس مینو اظهار کرد: گروه صنعتی مینو یک هولدینگ بزرگ است که با مدیریت 12 شرکت فرعی در زمینه تولید محصولات غذایی و بهداشتی و دارویی و توزیع و پخش فعالیت می کند.
وی افزود: این شرکت در 16آبان سال 1338 فعالیت خود را در کیلومتر 10 جاده مخصوص کرج با تولید آبنبات و تافی کره ای آغاز کرد و در سال 1346 و همزمان با تاسیس بورس، جزو نخستین شرکت های ایرانی بود که وارد بازار سرمایه شد.به گفته وی، شرکت صنعتی پارس مینو، شرکت قاسم ایران و شرکت صنعتی مینو(خرمدره)، شرکت دارویی مینو، شرکت صنایع غذایی مینو شرق و شرکت صنایع غذایی مینو فارس ازجمله بزرگترین شرکت های این هولدین بزرگ صنعتی است.در این نشست خبری وحید هوشنگ نژاد گفت: ما دو خواسته از دولت در زمینه قوانین مالیاتی داریم، نخست اینکه قانون مالیات بر ارزش افزوده همانند الگوی مرسوم جهانی اجرا شود و دوم اینکه افزایش پلکانی و ضریب سالانه آن کنترل شده باشد تا آسیبی به فعالیت شرکت ها وارد نشود.
وی درخصوص وضعیت بورسی شرکت مینو نیز گفت: تمام تلاشمان براین است تا منافع سهامداران توسط عده ای سودجو با سفته بازی و ایجاد حباب به خطر نیفتد.
همچنین محمدتقی قلندر لکی مدیرعامل شرکت صنعتی مینو خرمدره با اشاره به نوستالژی برند مینو گفت: پیوند چند نسل با محصولات این شرکت ما را برآن داشت تا بسته بندی محصولات قدیمی را همچنان حفظ کنیم و برای نسل جدید و جوانان محصولات تازه با بسته بندی جدید عرضه کنیم.
محمد حسین یوسف خزرایی مدیرعامل شرکت پخش مویرگی قاسم ایران از زیرمجموعه های گروه مینو نیز در این نشست خبری گفت: شرکت قاسم ایران با داشتن ناوگان حمل ونقل باری گسترده و داشتن بیش از 350هزارمترمربع انبار استاندارد نگهداری محصولات غرایی و دارویی در کشور به صورت روزانه بیش از 600محصول گروه صنعتی مینو را در نقاط مختلف کشور به صورت مویرگی در بین 110هزارفروشگاه توزیع می کند.
خزرایی با اشاره به اقدامات این شرکت در خدمات رسانی مطلوب به مردم گفت در چالش کمبود شکر طی ماه مبارک رمضان امسال، شرکت قاسم ایران با بکارگیری تمامی امکانات و تجهیزات خود و عرضه روزانه بیش از هزارتن شکر از محل مواد اولیه شرکتهای گروه صنعتی مینو برای رفع این مشکل با همکاری شرکت بازرگانی دولتی ایران به یاری مردم شتافت و آمادگی دارد هرگاه اقتصاد کشور در زمینه توزیع بهینه و هدفمند کالاهای اساسی با مشکل روبرو شود، به یاری مردم بشتابد.
