
# «Καυτή πατάτα» το μεταναστευτικό: Βουλιάζουν τα νησιά, βράζουν οι τοπικές κοινωνίες και τα κόμματα τσακώνονται

Published at: **2019-11-07T12:17:35+00:00**

Author: ****

Original: [europost.gr](https://europost.gr/kayti-patata-to-metanasteytiko-voyliazoyn-ta-nisia-vrazoyn-oi-topikes-koinonies-kai-ta-kommata-tsakonontai/)

«Φωτιές» άναψε στο πολιτικό σκηνικό η δραματική, πλην ειλικρινής, παραδοχή του υπουργού Μιχάλη Χρυσοχοΐδη στο Ευρωπαϊκό Κοινοβούλιο για την κατάσταση που έχει δημιουργηθεί με το τσουνάμι του μεταναστευτικού /προσφυγικού στην Ελλάδα.
Το κλίμα είναι πλέον «εκρηκτικό και πέρα από κάθε δυνατότητα διαχείρισης», και η έκκλησή του προς τους Ευρωπαίους εταίρους να συμβάλλουν για την αντιμετώπιση του προβλήματος «γιατί αυτό δεν είναι ζήτημα αλληλεγγύης, ούτε κανόνων, αλλά ζήτημα πολιτισμού…», άναψε «φωτιές» στο πολιτικό σκηνικό.
Τόσο ο ΣΥΡΙΖΑ (αλλά και προσωπικά ο κ. Τσίπρας) όσο και το ΚΙΝ.ΑΛ, επιτέθηκαν με σφοδρότητα στην κυβέρνηση και τον ίδιο τον πρωθυπουργό κατηγορώντας τον για «καταστροφική ανεπάρκεια» και ομολογία αδυναμίας και ανικανότητας για την αντιμετώπιση του προβλήματος το οποίο ως αντιπολίτευση χρησιμοποιούσε παραπειστικά και για καθαρά επικοινωνιακούς και ψηφοθηρικούς στόχους. Και, φυσικά, η οξεία αυτή κριτική της αντιπολίτευσης αντιμετωπίσθηκε με υψηλούς τόνους τόσο από τον ίδιο τον κ. Χρυσοχοΐδη όσο και από την ΝΔ…
Όπως σημείωναν αργά χθες πολιτικοί κύκλοι, η οξύτατη αυτή αντίδραση, κυρίως του ΣΥΡΙΖΑ, δεν έχει ίσως τόσο να κάνει με τον τρόπο που διαχειρίζεται η κυβέρνηση ένα τεράστιο πρόβλημα που κληρονόμησε, και το οποίο διαρκώς διογκούται επικίνδυνα, όσο με την αμηχανία της αξιωματικής αντιπολίτευσης ν’ αποφασίσει την μετεκλογική στρατηγική της, εν όψει μάλιστα καίριων πολιτικών εξελίξεων το αμέσως επόμενο διάστημα, όπως η πορεία της προανακριτικής, η συνταγματική αναθεώρηση, εκλογικός νόμος και ψήφος αποδήμων, προεδρική εκλογή.
Γιατί, αυτά που είπε ο υπουργός Προστασίας του Πολίτη μιλώντας ενώπιον της επιτροπής Πολιτικών Ελευθεριών, Δικαιοσύνης και Εσωτερικών Υποθέσεων του Ευρωκοινοβουλίου, όχι μόνο αποτυπώνουν με δραματική ακρίβεια το τεράστιο πρόβλημα και θέτουν την Ευρώπη προ των ευθυνών της, αλλά δεν περιείχαν ούτε καν ψήγμα κριτικής στην πολιτική της απελθούσας κυβέρνησης. Και υπ’ αυτή την έννοια, σημείωναν οι ίδιοι κύκλοι, οι τοποθετήσεις Χρυσοχοΐδη σε ανώτατο ευρωπαϊκό θεσμικό επίπεδο «μπορούν και πρέπει να συγκροτήσουν τον πυρήνα μιας διακομματικής πολιτικής της χώρας…»

        Μετά τον Ιούλιο, οι ροές αυξήθηκαν 120%
      
Ο κ. Χρυσοχοΐδης, αφού παρέθεσε στοιχεία σύμφωνα με τα οποία από τον Ιούλιο και μετά οι μεταναστευτικές ροές έχουν αυξηθεί κατά 120%, τόνισε ότι το πρόβλημα, ιδίως στα νησιά, έχει πάρει τέτοιες διαστάσεις, ώστε ακόμη και αν ο μηχανισμός ολόκληρης της ΕΕ είχε κινητοποιηθεί «δεν θα μπορούσε να διαχειριστεί αυτό το τσουνάμι ανθρώπων».
Εξήγησε, μάλιστα, ότι οι γιατροί ή οι υπάλληλοι της υπηρεσίας ασύλου έρχονται αντιμέτωποι με εκατοντάδες αφίξεις κάθε μέρα, χωρίς να μπορούν φυσικά να ανταποκριθούν. «Είναι αδύνατο να υπάρξει συνθήκη φιλοξενίας σε ανθρώπινο επίπεδο με αυτούς τους ρυθμούς. Πρόκειται για ανθρωπιστική καταστροφή και κοινωνικό όλεθρο».
Αναφερόμενος στη νέα νομοθεσία που ψήφισε η ελληνική κυβέρνηση για την παροχή διεθνούς προστασίας, ο κ. Χρυσοχοΐδης σημείωσε ότι αποτελεί «πιστή μεταφορά» της σχετικής ευρωπαϊκής Οδηγίας με «απόλυτο σεβασμό» στο ευρωπαϊκό και διεθνές δίκαιο και στα ανθρώπινα δικαιώματα. Ωστόσο, τόνισε ότι το ζήτημα της μετανάστευσης δεν μπορεί να αποτελεί «πρόβλημα ή διακύβευμα» μόνο των χωρών της πρώτης γραμμής και χαρακτήρισε «ουτοπία» την πεποίθηση κάποιων χωρών ότι κλείνοντας τα σύνορά τους είναι «ασφαλείς» και θα αποτρέψουν την είσοδο μεταναστών.

        Στους 4.000 οι ασυνόδευτοι πρόσφυγες στην Ελλάδα
      
Στη συνέχεια ο Έλληνας υπουργός είπε πως δεν είναι ζήτημα «αλληλεγγύης» προς την Ελλάδα αλλά «κανόνων», που πρέπει να εφαρμόζονται. Ο κ. Χρυσοχοΐδης αναφέρθηκε στο ιδιαιτέρως «ευαίσθητο», όπως υποστήριξε, θέμα των ασυνόδευτων ανηλίκων, οι οποίοι έχουν φτάσει τις 4.000 στην Ελλάδα και εξήγησε ότι οι συνθήκες που φιλοξενούνται «δεν τιμούν της Ευρώπη» και γι’ αυτό, εξήγησε, απευθύνθηκε με επιστολή στους ομολόγους του προκειμένου κάθε χώρα να αναλάβει έναν αριθμό εξ’ αυτών. Ωστόσο, δεν υπήρξε ανταπόκριση, επισήμανε, «πλην ελαχίστων, μάλλον ενός». «Αυτό δεν είναι ζήτημα αλληλεγγύης, ούτε κανόνων. Είναι ζήτημα πολιτισμού», τόνισε.

        Τσίπρας προς Μητσοτάκη: Εισπράττεις τον λαϊκισμό που εξέθρεψες
      
Μέσω Facebook ο κ. Τσίπρας εξαπέλυσε πρώτος την επίθεση κατά του πρωθυπουργού και της κυβέρνησης αναφέροντας χαρακτηριστικά ότι «όταν τόσα χρόνια λαϊκίζεις χυδαία για την προσφυγική και μεταναστευτική κρίση, δεν έρχεσαι αντιμέτωπος μόνο με τη σκληρή πραγματικότητα…», αλλά «και με τα πιο σκοτεινά, ρατσιστικά αντανακλαστικά που ξέθαψες και εξέθρεψες για λίγα ψηφαλάκια», όπως σημειώνει.
«Έστω και τώρα ας καταλάβει ο κ. Μητσοτάκης ότι η διαχείριση του προσφυγικού δεν είναι επικοινωνία. Ας σταματήσει να πατάει σε δύο βάρκες και να χαϊδεύει τα αυτιά όσων βάζουν εμπόδιο στη λογική. Και ας απομονώσει και καταδικάσει επιτέλους δημόσια τα ακραία στοιχεία στο εσωτερικό του κόμματός του», κατέληξε ο κ. Τσίπρας.
Αλλά και ο ΣΥΡΙΖΑ εξέδωσε λίγο αργότερα ανακοίνωση με αφορμή τις δηλώσεις Χρυσοχοΐδη στην οποία τονίζεται ότι οι θέσεις του υπουργού αποτελούν «κυνική ομολογία αποτυχίας» και «καταστροφικής ανεπάρκειας» της κυβέρνησης. «Η ομολογία του κ. Χρυσοχοΐδη ότι “η κατάσταση στα νησιά είναι πέρα από κάθε διαχείριση” αποτελεί μία ακόμη κυνική επιβεβαίωση της καταστροφικής ανεπάρκειας της κυβέρνησης του κ. Μητσοτάκη στη διαχείριση του προσφυγικού», αναφέρει ο ΣΥΡΙΖΑ. Προσθέτει ότι η κυβέρνηση του Αλ. Τσίπρα «κατάφερε να διαχειριστεί ένα σύνθετο ζήτημα με όρους ανθρωπιάς αλλά και αποτελεσματικότητας, ακόμα και όταν οι ροές ήταν πολλαπλάσιες των σημερινών.»

        Σκληρή απάντηση Χρυσοχοΐδη
      
Στον ΣΥΡΙΖΑ αλλά και στον κ. Τσίπρα απάντησε ο υπουργός Προστασίας του Πολίτη με μια εξ ίσου πολύ αιχμηρή ανακοίνωση, στην οποία όμως αποδομεί ένα προς ένα τα σημεία κριτικής τους. Ο κ. Χρυσοχοΐδης αναφέρει σαρκαστικά ότι «ο ΣΥΡΙΖΑ αυτοθαυμάζεται για το δικό του έργο στο προσφυγικό εξηγώντας πως διεθνοποίησε το θέμα και με πόση επάρκεια το διαχειρίσθηκε. Η επάρκεια δεν σχολιάζεται, ξεχειλίζει στα στρατόπεδα και στα νησιά».
Για να καταλήξει: «Ο ΣΥΡΙΖΑ πάλι δεν κατάλαβε, ο ΣΥΡΙΖΑ είναι πάλι αλλού, εξακολουθεί στον μοναχικό δρόμο ενός παράλληλου σύμπαντος, όπου όποιος διαμαρτύρεται είναι ρατσιστής, όπου το δίκαιο παραβιάζεται-και στην Γαλλία προφανώς-, ο ΣΥΡΙΖΑ καταγγέλλει, καταγγέλλει συλλήβδην, αδιάκριτα και ασταμάτητα. Ευτυχώς η πολιτική δεν καθορίζεται πια, η Ελλάδα δεν κυβερνάται πλέον από τον επαρκή ΣΥΡΙΖΑ».

        Ειρωνικό σχόλιο και από τη ΝΔ
      
Με ειρωνικό και σκληρό τρόπο αντέδρασε και η ΝΔ, μέσω κύκλων της.«Ο κ. Τσίπρας ας αφήσει το ρόλο του σχολιαστή στα social media, τα fake news και τον γνωστό λαϊκισμό του. Σε μόλις τρεις μήνες δείχνει να έχει ξεχάσει τις Μόριες που παρέδωσε. Με το γνωστό θράσος του θέλει να γίνει και τιμητής. Οι Έλληνες όμως θυμούνται τα έργα και τις ημέρες του κι αντιλαμβάνονται ότι η κυβέρνηση είναι αποφασισμένη να κινηθεί δυναμικά για να δώσει λύσεις».

        Από κοντά και το ΚΙΝΑΛ
      
Το γραφείο Τύπου της Χαριλάου Τρικούπη, με ανακοίνωσή του σχολίασε τις δηλώσεις Χρυσοχοΐδη. «Την ώρα που τα νησιά μας και όλη η Ελληνική κοινωνία εκπέμπουν SOS, ο αρμόδιος υπουργός της Ελλάδας επιλέγει να «σηκώσει τα χέρια ψηλά», αναφέρεται χαρακτηριστικά. «Ενώ ομολογεί ενώπιον του Ευρωκοινοβουλίου ότι «η κατάσταση στα νησιά δεν είναι διαχειρίσιμη», επιμένει στην ίδια αδιέξοδη πολιτική, στην εφαρμογή της Κοινής δήλωσης «Ε.Ε. – Τουρκίας» ως είναι, επιμένει να μην δίνει ευρωπαϊκή διάσταση στο θέμα».
Τέλος, καταλογίζει στη κυβέρνηση και τον αρμόδιο υπουργό ότι δεν ζητά νέο πρόγραμμα μετεγκατάστασης και περιορίζεται σε δήθεν «μέτρα» που δεν λύνουν το πρόβλημα.
