
# เซ่น3ศพ'รองสว.-เมีย-หลาน'ถูกชนยับ โวยโดนเมินไฟจร.

Published at: **2019-11-04T23:24:00+00:00**

Author: ****

Original: [เดลินิวส์](https://www.dailynews.co.th/regional/740008)


        ขอไฟจราจรหลายรอบแต่ทางการก็นิ่งเฉย สุดท้ายเกิดเหตุอีกจนได้ ปิกอัพซิ่งท้านรกพุ่งชน จยย. "รอง สว.-เมีย-หลานชาย" ดับสลด 3 ศพ เจ็บสาหัสอีก 2
      
เมื่อวันที่ 5 พ.ย. ร.ต.อ.สุทธิพงษ์ สุวรรณโณ รอง สว. (สอบสวน) สภ.บางแพ จ.ราชบุรี รับแจ้งเกิดอุบัติเหตุบนถนนสายบางแพ– ดำเนินสะดวก บช่วงทางกลับรถ หมู่ 7 ต.วังเย็น อ.บางแพ จึงรุดไปตรวจสอบพร้อมแพทย์ รพ.บางแพ และกู้ภัยมูลนิธิสว่างราชบุรี พบทั้งผู้เสียชีวิตและผู้บาดเจ็บนอนเรียงรายเกลื่อนพื้นถนนอย่างน่าสะเทือนใจรวม 5 ราย ใกล้กันพบรถปิกอัพโตโยต้า 4 ประตู สีขาว ทะเบียนกม 2827 ราชบุรี รถคู่กรณีจอดอยู่ไม่สามารถขับไปได้เพราะด้านหน้ารถยุบพังยับ กระจกร้าวทั้งบาน โดยมี นายเอกณัฐ เพ็งสว่าง อายุ 30 ปี เป็นคนขับ จึงถูกควบคุมตัวไว้ส่วนรถ จยย.ที่ถูกรถปิกอัพพุ่งชนมี 2 คันคือ จยย.ฮอนด้า เวฟ 125 ไอ สีขาว ทะเบียน 1 กค 4690 ราชบุรี และจยย.ฮอนด้า เวฟ 110 ไอ สีน้ำเงินขาว สภาพพังยับเยินทั้งคู่สำหรับผู้เสียชีวิตมี 3 ศพคือ 1.ร.ต.ท.อำนาจ มลิวงค์ อายุ 58 ปี รอง สวป.สภ.บางแพ  2.นางสุภาศิริ มลิวงค์ อายุ 56 ปี ภรรยา และ3.ด.ช.กาโม่ วัย 7 ขวบ หลานชาย ทั้งสามคนกระดูกหักทั่วตัวหลังโดนพุ่งชนจนร่างลอยปลิวไปไกล  ส่วนผู้บาดเจ็บสาหัสมี 2 รายคือ นายไพโรจน์ เกตุหอม อายุ 51 ปี และหลานสาวคือ ด.ญ.ขวัญข้าว วัย 7 ขวบ ทั้งคู่มีแผลฉีกขาดหลายจุด
สอบสวนทราบว่า ร.ต.ท.อำนาจ เพิ่งออกเวรมา ก่อนเกิดเหตุได้ขี่ จยย.ออกจากบ้าน ซึ่งมีภรรยาและหลานชายนั่งซ้อนมาด้วย เพื่อไปหาซื้อกับข้าวที่ตลาดนัดวัดบางแพใต้ ห่างจุดเกิดเหตุ 2 กม.แต่ระหว่างขี่ข้ามถนนมาทางฝั่งมุ่งหน้าเข้า อ.บางแพ จู่ๆรถปิกอัพที่วิ่งมาด้วยความเร็วสูงได้พุ่งชนอย่างแรงจนร่างทั้ง 3 คน กระเด็นลอยขึ้นไปก่อนตกลงพื้น กระทั่งเสียชีวิตทั้งหมด ขณะเดียวกันรถปิกอัพยังไถลมาชน จยย.อีกคันที่ขี่ข้ามถนนมาก่อนหน้าทำให้มีผู้บาดเจ็บอีก 2 รายอย่างไรก็ตามชาวบ้านที่ไปดูเหตุที่เกิดขึ้นต่างบอกว่าอยากให้ทางกลับรถแห่งนี้ได้มีการติดตั้งสัญญาณไฟจราจรเพราะนอกจากจะเป็นทางกลับรถแล้ว ริมถนนทั้งสองฝั่งยังเป็นทางแยกถนนเข้าในหมู่บ้านด้วย ที่ผ่านมามีอุบัติเหตุก็เกิดขึ้นบ่อยครั้งแต่ทางการแจ้งเรื่องไปแล้วทางการก็ยังนิ่งเฉย.
