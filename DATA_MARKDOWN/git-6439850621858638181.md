
# বাসা থেকে বের হতে না দেয়ার জের ধরে ধানমণ্ডির জোড়া খুন!

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458746/%E0%A6%AC%E0%A6%BE%E0%A6%B8%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%AC%E0%A7%87%E0%A6%B0-%E0%A6%B9%E0%A6%A4%E0%A7%87-%E0%A6%A8%E0%A6%BE-%E0%A6%A6%E0%A7%87%E0%A7%9F%E0%A6%BE%E0%A6%B0-%E0%A6%9C%E0%A7%87%E0%A6%B0)

নিয়াজ আহমেদ লাবু ॥ বাসা থেকে বের হতে না দেয়ার জের ধরে রান্না ঘরে ছোরা দিয়ে বাড়ির গৃহকর্ত্রী ও গৃহকর্মীকে হত্যা করা হয়। রবিবার রাতে ধানমণ্ডির জোড়া খুনের অন্যতম হোতা গ্রেফতারকৃত নতুন গৃহকর্মী সুরভী আক্তার নাহিদ (২৩) প্রাথমিক জিজ্ঞাসাবাদে পুলিশকে এমন তথ্য দেয়। তবে এমন তথ্য পুলিশ কর্মকর্তাদের বিশ্বাস করাতে পারেননি। ঢাকা মহানগর পুলিশের অতিরিক্ত উপ-কমিশনার আব্দুল্লাহেল কাফি জানান, সুরভীর বক্তব্য শুনে তার মানসিক ভারসাম্য নিয়ে সন্দেহ তৈরি হয়েছে তাদের। শুক্রবার এই জোড়া খুনের দুদিন পর রবিবার রাতে আগারগাঁও বস্তি থেকে সুরভীকে গ্রেফতার করা হয়। পরে ধানমণ্ডি থানায় জিজ্ঞাসাবাদ শেষে তাকে মহানগর গোয়েন্দা (ডিবি) কার্যালয়ে পাঠায় পুলিশ। সেখানেও তাকে জিজ্ঞাসাবাদ করা হয়।
পুলিশের দায়িত্বশীল সূত্র জানায়, ধানমণ্ডির ২৮ নম্বর রোডের ২১ নম্বর বাড়ির ফ্ল্যাটের সামনে এক পানওয়ালার পরিচিত ছিল সুরভী। সেখানে নিয়মিত পান কিনতেন আফরোজার মেয়ের স্বামী শিল্পপতি মনির উদ্দিনের বডিগার্ড আতিকুল হক বাচ্চু। এ সময় বাচ্চু ওই পানওয়ালাকে তাদের বাড়ির গৃহকর্ত্রীর একটি কাজের মেয়ে ঠিক করে দেয়ার জন্য বলেন। এক পর্যায়ে ওই পানওয়ালা সুরভীকে ওই বাড়ির গৃহকর্মী রাখার জন্য বাচ্চুকে জানায়। পরে বাচ্চু বাড়ির গৃহকর্ত্রী আফরোজা বেগমকে বিষয়টি জানায়। পরে ওই কাজের মেয়েটিকে শুক্রবার দুপুরে কাজের জন্য নিয়ে আসতে বলেন। সংশ্লিষ্ট সূত্রগুলো জানায়, জিজ্ঞাসাবাদে সুরভী পুলিশকে জানায়, শুক্রবার দুপুরে সুরভী ওই বাড়িতে কাজের জন্য যায়। বাড়ির চতুর্থ তলায় আফরোজার ফ্ল্যাট থাকলেও সে সময় ৫ তলায় তার মেয়ে দিলরুবার ফ্ল্যাটে ছিলেন। বাচ্চু ওই পানওয়ালার মাধ্যমে সুরভীকে নিয়ে ওই এ্যাপার্টমেন্টের ৫তলায় আফরোজা বেগমের ছোট মেয়ে দিলরুবার কাছে প্রথমে নিয়ে যায়। সেখানে গৃহকর্ত্রী আফরোজা সুরভীকে দেখেন। পরে আফরোজা, আগের কাজের মেয়ে দিতি, বাচ্চু মিলে মেয়ের রুম থেকে বের হয়ে সুরভীকে নিয়ে ৪ তলার ফ্ল্যাটে আসেন। ফ্ল্যাটে ঢুকেই প্রথমে আফরোজা বেগম সুরভীকে বেডরুমগুলো দেখান এবং সুরভীকে রাত থেকে কাজ করতে হবে এমন শর্তে তাকে নতুন গৃহকর্মী হিসেবে নিয়োগ দেন। প্রথম দিনের কাজ হিসেবে সুরভী কাপড় ধুয়ে রাখেন। দুপুরে তাকে ভাতও খেতে দেয়া হয়। গ্রেফতারকৃত সুরভী পুলিশের কাছে দাবি করেন, ঘরের কাজ শেষ করে এক পর্যায়ে সে বাইরে যেতে চায়। কিন্তু আফরোজা বেগম তাকে ঘরের বাইরে বের হতে দেননি। আফরোজা বেগম নাকি তাকে বলেছিলেন যে, তোকে যে এনেছে (বাচ্চু), সেই এলে তুই যেতে পারবি। এক পর্যায়ে আগের কিশোরী মেয়ে দিতি ফ্ল্যাটের মেইন গেটে তালা মেরে দেয়। যাতে সুরভী বের না হতে পারে। জিজ্ঞাসাবাদে গ্রেফতারকৃত সুরভী জানায়, এটি দেখে তার ভয় লেগে যায়। তাকে পাচার কিংবা অন্য কোন অনৈতিক কাজে জড়ানো হয় কিনা। পরে সন্ধ্যার দিকে গৃহকর্মী দিতি যখন ফ্ল্যাটের একটি বেডরুম ঝাড়ু দিচ্ছিল। তখনও সুরভী রান্নাঘর থেকে ছুরি দিয়ে দিতির গলা, পিঠ আর বুকে আঘাত করে। এরপর সুরভী আরেক ঘরে গিয়ে আফরোজাকে বলে, সে বাসা থেকে চলে যাচ্ছে। আফরোজা তখন জানতে চায়, অন্য ঘরে দিতি চিৎকার করল কেন। সুরভী তখন বলে, সে যেতে চাওয়ায় ঝগড়া হয়েছে। আফরোজাও তখন বলেন, তোকে তো বাচ্চু যেতে না করেছে, তুই এখন যেতে পারবি না। এ সময় সুরভী একই কায়দায় অফরোজাকে ঘাড়ে ছুরি দিয়ে আঘাত করে। জিজ্ঞাসাবাদে সুরভী আরও জানায়, সে যখন বেরিয়ে আসে, আফরোজা তখনও মারা যায়নি, তখনও বিছানায় ছিল। পরে গেটের তালা খুলে পালিয়ে যায় সুরভী। পরে পুলিশ আফরোজার লাশ সোফার কাছ থেকে উদ্ধার করে। বিছানা ও আশপাশে রক্ত ছিল। ঢাকা মহানগর পুলিশের অতিরিক্ত উপ-কমিশনার আব্দুল্লাহেল কাফি জানান, বাসা থেকে বের হতে না দেয়ায় রান্না ঘরের ছুরি দিয়ে দু’জনকে খুন করে পালিয়ে যাওয়ার ঘটনাটি বিশ্বাসযোগ্য মনে হচ্ছে না। তবে সুরভীর এই বক্তব্যে তাকে মানসিক ভারসাম্যহীন মনে হচ্ছে। হঠাৎ এরকম ঘটনা ঘটানোর এটা একটা কারণ হতে পারে। এদিকে ঘটনার দিন পুলিশ জানিয়েছিল, দিতির লাশ পড়েছিল বাসার গেস্ট রুমের মেঝেতে। আর আফরোজার লাশ ছিল তার ঘরে সোফার কাছে। বিছানা ও আশপাশে রক্ত ছিল। অতিরিক্ত উপ-কমিশনার আব্দুল্লাহেল কাফি জানান, হয়তো মৃত্যুর আগে ওই বৃদ্ধা বিছানা থেকে নেমে ক্রল করে বাসা থেকে বের হওয়ার চেষ্টা করেছিলেন। কিন্তু তার আগেই তিনি মারা যান।
জিজ্ঞাসাবাদে সুরভী জানায়, সে আগেও একটি গার্মেন্টসে চাকরি করতেন। মানসিক অশান্তির কারণে সেখান থেকে চাকরি ছেড়ে দেয় সুরভী। তদন্ত সংশ্লিষ্ট সূত্রগুলো জানায়, পালানোর পর প্রথমে তার আগারগাঁওয়ের বস্তিতে যায়। এরপর মিরপুরে এক আত্মীয়ের বাসায় আত্মগোপন করে। সেখান থেকে পুনরায় রবিবার রাতে তার আগারগাঁও বস্তিতে ফিরে আসে। এরপরই পুলিশ তাকে গ্রেফতার করে। এদিকে তদন্ত সংশ্লিষ্ট ডিবি পুলিশের কোন কর্মকর্তা আনুষ্ঠানিক বক্তব্য দিতে চাননি। তবে নাম প্রকাশে অনিচ্ছুক এক উর্ধতন কর্মকর্তা জানান, সুরভীকে প্রাথমিক জিজ্ঞাসাবাদ চলছে। তার কাছ থেকে পাওয়া তথ্যগুলো যাচাই-বাছাই করা হচ্ছে।
সংশ্লিষ্ট সূত্রগুলো জানায়, শুক্রবার রাতে ধানম-ির ২৮ নম্বর রোডের ২১ নম্বর বাড়ির ফ্ল্যাটে আফরোজা বেগম ও দিতিকে হত্যা করা হয়। এ ঘটনায় এখন পর্যন্ত ৫ জনকে গ্রেফতার করেছে পুলিশ। সুরভী আক্তার ছাড়া বাকি চারজন হচ্ছে, কাজী মনির উদ্দিনের বডিগার্ড আতিকুল হক বাচ্চু (তিনি আফরোজার মেয়ে দিলরুবার স্বামী), বাড়ির সিকিউরিটি গার্ড নুরুজ্জামান, কেয়ারটেকার বেলাল এবং প্রিন্স।
ঘটনার দিন আফরোজার মেয়ে রুবার স্বামী শিল্পপতি মনির উদ্দিন তারিম জানিয়েছিলেন, শুক্রবার তার শাশুড়ির বাসায় নতুন এক গৃহকর্মী কাজে এসেছিল। এলাকার এক পানের দোকানদারের মাধ্যমে নতুন ওই গৃহপরিচারিকার খোঁজ এনেছিল তাদের কর্মচারী মোঃ আতিকুল হক বাচ্চু। নিরাপত্তাকর্মী বা কর্মচারীদের যোগসাজশে ওই ‘কাজের বুয়াই’ এ হত্যাকাণ্ড ঘটিয়েছে বলে সেদিন সন্দেহ প্রকাশ করেন তারিম। তার স্ত্রীর দায়ের করা মামলায় সেই গৃহকর্মীকে প্রধান আসামি করে কর্মচারী বাচ্চু ও নিরাপত্তাকর্মী নুরুজ্জামান, কেয়ার টেকার বেলায়েত এবং প্রিন্স নামে এক বৈদ্যুতিক মিস্ত্রিকে সন্দেহভাজন হিসেবে উল্লেখ করা হয়। এজাহারে বলা হয়, বিকেল সাড়ে ৪টা থেকে ৫টার মধ্যে মেয়ের ফ্ল্যাট থেকে গৃহকর্মী দিতিকে নিয়ে আফরোজা নিজের ফ্ল্যাটে যান। সাড়ে ৬টার দিকে ফোনে না পেয়ে রুবা গৃহকর্মী রিয়াজকে খোঁজ নিতে পাঠান। পরে রিয়াজ গিয়ে রক্তাক্ত অবস্থায় আফরোজাকে পড়ে থাকতে দেখেন। তদন্তে নেমে পুলিশ ওই বাড়ির সিসিটিভি ফুটেজ সংগ্রহ করে। সেখানে সন্দেহভাজন সেই গৃহকর্মীকে সন্ধ্যা ৬টা ১০ মিনিটে বাড়ি থেকে বেরিয়ে যেতে দেখা যায়। হত্যাকাণ্ডে ব্যবহৃত একটি হাতল ভাঙ্গা ছুরি পাওয়া যায় ঘরের ভেতরে। আর বাসা থেকে একটু দূরে পাওয়া যায় একজোড়া রক্তমাখা জুতো, যা সেই গৃহকর্মীর বলে সন্দেহ করছিল পুলিশ।
