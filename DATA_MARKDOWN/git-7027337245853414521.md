
# استراماچونی: از علی پروین ممنونم/ باید گرسنه و تشنه پیروزی باشیم

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696598/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A7%D8%B2-%D8%B9%D9%84%DB%8C-%D9%BE%D8%B1%D9%88%DB%8C%D9%86-%D9%85%D9%85%D9%86%D9%88%D9%86%D9%85-%D8%A8%D8%A7%DB%8C%D8%AF-%DA%AF%D8%B1%D8%B3%D9%86%D9%87-%D9%88-%D8%AA%D8%B4%D9%86%D9%87-%D9%BE%DB%8C%D8%B1%D9%88%D8%B2%DB%8C-%D8%A8%D8%A7%D8%B4%DB%8C%D9%85)


        نسبت به اول فصل ذهنیت بازیکنان را تغییر دادیم و کم کم در حال پیشرفت هستیم، مسیر طولانی است. باید پیشرفت کنیم و نمی‌خواهم اشتباهات گذشته را در زمین تکرار کنیم.
      
سرمربی استقلال تهران گفت: شخصیت تیمی صنعت نفت به گونه‌ای است که می‌توانند ما را شگفت‌زده کنند.
به گزارش ایسنا، آندره‌آ استراماچونی، سرمربی استقلال تهران بعداز ظهر یک‌شنبه و در حاشیه تمرین استقلال و در جمع خبرنگاران درباره عملکرد خوب تیمش در بازی‌های اخیر گفت: خیلی پیروزی مهمی مقابل تراکتور کسب کردیم. با ذهنیت خوبی در تبریز بازی کردیم اما بازی بعد ما مقابل یک تیم خیلی سرسخت است. با توجه به دیدگاهی که مردم در ابتدای فصل از صنعت نفت داشتند، اکنون این تیم توانسته آن‌ها را شگفت زده کند. آن‌ها فوتبال خوبی بازی می‌کنند و شخصیت تیمی آن‌ها به گونه‌ای است که می‌توانند ما را شگفت زده کنند. برای موفقیت باید ۱۰۰ درصد توان‌مان را بگذاریم.
او در پاسخ به این که آیا ممکن است تیمش مغرور شود و او چه راهکاری را برای حل این مشکل در نظر گرفته است؟ گفت: این دقیقا همان چیزی است که گفتم. ما شب بازی با تراکتور خوشحال بودیم ولی باید از فردای بازی با تراکتور گرسنه و تشنه پیروزی باشیم. ما هنوز کار خاصی نکردیم. بازی با صنعت نفت مهم‌ترین بازی ما از زمان حضور در استقلال است.
سرمربی ایتالیایی استقلال درباره راز موفقیت تیمش و کسب پیروزی‌های پرگل تاکید کرد: نسبت به اول فصل ذهنیت بازیکنان را تغییر دادیم و کم کم در حال پیشرفت هستیم. مسیر طولانی است. باید پیشرفت کنیم و نمی‌خواهم اشتباهات گذشته را در زمین تکرار کنیم.
استراماچونی در پاسخ به این سوال که آیا از عملکرد مهاجمانش از جمله دیاباته راضی است؟ تصریح کرد: متاسفانه او آسان‌ترین موقعیت را از دست داد اما مظاهری هم در آن صحنه عملکرد خوبی داشت.
وی ادامه داد: همان‌طور که گفتم برای بازی کردن با سه مهاجم، بازیکنان کافی نداریم تا حمله کنیم. در ابتدای فصل یکسری مشکلات داشتیم اما با نبود محسن کریمی و داریوش شجاعیان امیدوارم مشکل زیادی تا آخر فصل نداشته باشیم چرا که سخت است با شرایط کنونی بتوانیم، سیستم کنونی ار ادامه دهیم.
سرمربی استقلال درباره انتقاد پیشکسوتان از خط دفاعی استقلال یادآور شد: همانطور که گفتم کارهای زیادی داریم که باید انجام دهیم. من می‌دانم چه کار باید کنیم اما این موضوع را در بین عموم اعلام نمی‌کنم.
او درباره تمجید علی پروین، اسطوره پرسپولیس از او و بازی تیمش اظهار کرد: من به همه اسطوره‌ها در ایران احترام می‌گذارم. او اسطوره پرسپولیس است و پس اسطوره فوتبال ایران هم است. از او ممنون هستم. در مسیری که حرکت می‌کنیم از ما تعریف و نقد می‌شود اما نباید روی ما تاثیر بگذارد و باید به مسیری که ایمان داریم، ادامه دهیم.
