
# La tardor arreu del món

Published at: **2019-11-02T20:58:41+00:00**

Author: ****

Original: [Ara.cat](https://www.ara.cat/estils/tardor-arreu-del-mon_0_2337366276.html)

Els dies de calor sembla que s’han acabat, però, tot i l’ambient fresc, no hi ha motiu per quedar-se a casa. La tardor és, probablement, l’estació més espectacular de l’any, ja que suposa un espectacle cromàtic del qual val la pena gaudir. La Terra s’allunya a poc a poc del sol i comença la transició cap a l’hivern. Per a molts és una època de recolliment i fins i tot de tristesa en què s’acaben els dies llargs i les nits càlides on estar fora de casa es fa més agradable.
Però, des del vessant visual, la tardor transforma els paisatges i els nodreix de colors càlids i fotogènics abans de despullar-los per complet. Un moment ideal per caminar pels boscos que, de mica en mica, es van omplint de fulles a terra creant una catifa de colors que molts no volen deixar de fotografiar.
A prop de casa tenim llocs increïbles per fer-ho, com ara la Fageda d’en Jordà, el Montseny o els boscos de l’Alt Pirineu, però avui fem una passejada pel món i descobrim els llocs més espectaculars per gaudir dels paisatges de tardor al planeta.
No hi ha un lloc millor per gaudir dels ocres, vermells, taronges i marrons de la tardor que les vinyes. La zona del Chianti, al bell mig de la Toscana italiana, és un paratge incomparable envoltat, a més, de pobles medievals que t’enamoraran i on podràs tastar els millors vins negres del món: els que tenen DO Chianti. A part de passejar entre vinyes i boscos de colors, la tardor en aquesta zona, i a la Toscana en general, és una bona època per degustar productes de temporada. A més del vi, les castanyes, les trufes blanques i l’oli nou són els principals protagonistes gastronòmics.
No gaire lluny de casa, a Navarra, trobem la selva d’Irati, un dels boscos de faigs i avets més grans de tot Europa. De fet, és la segona extensió boscosa més gran del continent després de la Selva Negra, a Alemanya. A Irati s’hi guarda un paisatge de gran valor ecològic que canvia amb l’arribada de cada estació i que a la tardor enamora tots els que visiten l’indret amb els ocres, taronges i marrons dels faigs que es combinen amb els verds dels avets. Una exposició cromàtica que es converteix en un festival per a tots els sentits. A la web oficial de la selva d’Irati trobaràs rutes per fer a peu o en bicicleta, des d’ascensions pels més muntanyencs fins a passejades per si vas amb la canalla. També hi ha 16 senders clarament senyalitzats en verd i blanc amb recorreguts inferiors als 10 quilòmetres. Per arribar a la zona pots fer-ho a través d’Ochagavía, a la vall de Salazar, o a través d’Orbaizeta, a la vall d’Aezkoa.
Sí, tothom recomana visitar la Provença francesa a l’estiu, quan els seus camps de lavanda es tenyeixen de violeta, i, realment, és quan els paisatges de la regió es vesteixen amb les seves millors gales. Però a la Provença també hi ha vinyes i la tardor és un moment ideal per visitar aquesta zona que, un cop passat l’estiu, es buida del turisme massiu. El paisatge canvia els tons verds i liles de la temporada estival pels vermells i ocres de la tardor i es pot combinar la visita amb passejades per pobles de conte i tastos de vins. Gordes, amb carrers i cases empedrades; Arles, amb orígens romans, o Les Baux-de-Provence, amb una fortalesa medieval amb vistes envejables, són alguns dels pobles que no et pots perdre. Una escapada ideal si busques tranquil·litat i bona gastronomia.
També anomenada la muntanya groga, aquest emplaçament és, indubtablement, el millor lloc per gaudir de la tardor a la Xina. N’hi ha que diuen que és una de les zones muntanyoses més boniques de la Xina, famosa per albades espectaculars que contrasten amb la boira que hi sol haver i per les valls plenes de pins. Però també hi ha gran quantitat d’aurons, que fan que a la tardor el blau del cel (si la boira ho permet) contrasti amb el vermell dels arbres. A més, a prop hi ha el poble Tachuan, un dels més pintorescos de la zona.
En general, l’estat de Nova Anglaterra és famós per oferir paisatges de tardor envejables. Però si hi ha un lloc especialment màgic és Vermont, on dues terceres parts de la seva superfície estan cobertes de boscos amb una gran quantitat d’aurons de sucre, uns arbres que presenten més tons de colors que altres varietats. Agafa el cotxe i recorre carreteres per fer, com anomenen els habitants de la zona, leaf peeping (observació de fulles). Els colors canviants que ofereixen són una delícia per a la vista. 
A la primavera, el sakura, amb la floració dels cirerers, i a la tardor, el momiji. És la manera com els nipons anomenen l’auró japonès, la fulla del qual passa del verd al vermell intens durant la tardor. També és un terme que s’utilitza per anomenar el canvi de colors que experimenten tots els arbres durant la tardor, siguin aurons, ginkgos o sumacs, alguns dels arbres més apreciats pels japonesos, perquè són els que tenen canvis de colors més espectaculars. Igual que durant la floració dels cirerers és obligatori passejar pels voltants de Kyoto, a la tardor és imprescindible arribar fins al temple Daigoji, envoltat d’un vermell espectacular. Però el canvi d’estació es pot viure amb intensitat en molts punts del Japó. La tradició d’observar aquest espectacle és tan gran que fins i tot hi ha previsions que calculen exactament quan començarà el canvi de color a cada part del país. 
El parc Algonquin és el lloc més visitat d’aquesta regió del Canadà durant la tardor a causa de la seva gran bellesa i també a la seva proximitat amb Toronto. Com passa a Vermont, té una gran concentració d’aurons de sucre i els boscos es tenyeixen de colors ocres i rogencs amb la baixada de les temperatures. Però a la província d’Ontario hi ha més llocs per gaudir de l’estació més acolorida de l’any. L’autopista del Niàgara, també anomenada River Road, ressegueix les corbes del Niàgara, que divideix el Canadà i els Estats Units, i a la tardor els arbres que l’envolten canvien de color. El millor tram és el que va de Queenstown a Niagara-on-the-Lake. 
La tardor va començar el 23 de setembre a les 9.50h i acabarà el 22 de desembre a les 5.20 h. Per tant, durarà un total de 89 dies, 20 hores i 30 minuts. Mentre duri, tindrem dues pluges de meteors força visibles: els Leònids, cap al 18 de novembre, i els Gemínids, cap al 14 de desembre. També tornaran a ser visibles els planetes Mart i Venus, que feia mesos que no es podien veure. Mart es veurà a l’albada, juntament amb Mercuri, que apareixerà cap a finals de novembre i principis de desembre quan claregi. Els vespres seran per a Venus, que es deixarà veure amb la companyia de Júpiter i Saturn.
