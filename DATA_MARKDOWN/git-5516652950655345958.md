
# Δήλωναν επενδυτές αλλά αποδείχθηκαν διακινητές

Published at: **2019-11-07T09:00:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425316/dhlwnan-ependytes-alla-apodeixthhkan-diakinhtes)


        Επενδύσεις στα τουρκικά παράλια δηλώνουν ότι ήθελαν να κάνουν, οι δύο Ρώσοι που συνελήφθησαν ως οι κυβερνήτες του ιστιοφόρου σκάφους, που εντοπίστηκε να μεταφέρει 62 αλλοδαπούς, ανοικτά του Πρασονησίου.
      
Αυτό δήλωσαν και χθες ενώπιον της ανακρίτριας Ρόδου κατά τις απολογίες τους, χωρίς ωστόσο να καταφέρουν να πείσουν με τα επιχειρήματά τους και έτσι κρίθηκαν προσωρινά κρατούμενοι.
Πιο συγκεκριμένα, ο 37χρονος από τη Ρωσία και ο 29χρονος συμπατριώτης του, οδηγήθηκαν χθες νωρίς το πρωί, συνοδευόμενοι από τη συνήγορό τους κα Μαρία Κρικοπούλου, ενώπιον της ανακρίτριας για να απολογηθούν όπου και αρνήθηκαν τα όσα τους καταλογίζονται.
Σύμφωνα με πληροφορίες, οι δύο αλλοδαποί φέρονται να δήλωσαν ότι επειδή είχαν κάποια χρήματα στην άκρη θέλησαν να κάνουν κάποιες επενδύσεις στα τουρκικά παράλια. Μάλιστα επρόκειτο να προχωρήσουν στην αγορά και αξιοποίηση κάποιων καταλυμάτων, ενώ ήθελαν να αγοράσουν και ένα σκάφος ώστε να συνδυάζουν διαμονή και περιήγηση στους επισκέπτες που θα φιλοξενούσαν. Στο πλαίσιο των επενδυτικών δραστηριοτήτων τους μίλησαν με έναν Τούρκο για την αγορά του συγκεκριμένου ιστιοφόρου στο οποίο και συνελήφθησαν.
Συμφώνησαν λοιπόν να δοκιμάσουν το σκάφος για αυτό και θα πήγαιναν ένα κοντινό ταξίδι. Στη διαδρομή ο καπετάνιος του ιστιοφόρου έκανε μία στάση και επιβίβασε αρκετούς καλοντυμένους αλλοδαπούς, τους οποίους είπε ότι επρόκειτο να τους μεταφέρουν σε κοντινό σημείο. Οι δύο Ρώσοι τόνισαν πως σε καμία περίπτωση δεν πίστεψαν ότι επρόκειτο για παράτυπους πρόσφυγες και μετανάστες.
Ωστόσο λίγη ώρα αργότερα και καθώς οι ίδιοι δεν μπορούσαν να αντιληφθούν αν πράγματι επέστρεφαν στα τουρκικά παράλια ή πήγαιναν κάπου αλλού καθώς δεν γνώριζαν να «διαβάζουν» τους ναυτικούς χάρτες, το σκάφος σταμάτησε να κινείται μεσοπέλαγα. Τότε ο Τούρκος καπετάνιος προφασιζόμενος ότι χρειάζεται να πάρει ένα ανταλλακτικό για το ιστιοφόρο από το βοηθητικό σκάφος, ανέβηκε σε αυτό και εξαφανίστηκε κινούμενος προς τα τουρκικά παράλια.
Οι δύο Ρώσοι είπαν πως αρχικά το τιμόνι του ιστιοφόρου πήρε ένας αλλοδαπός μεταφερόμενος και στη συνέχεια ο 37χρονος. Την ώρα εκείνη το σκάφος πλησίασαν οι Λιμενικοί καθώς ήδη είχαν καλέσει στον ευρωπαϊκό αριθμό έκτακτης ανάγκης.
Οι δύο άνδρες τόνισαν στην ανακρίτρια πως την παρουσία του Τούρκου κυβερνήτη στο ιστιοφόρο και τη διαφυγή του με το βοηθητικό σκάφος, επιβεβαιώνουν και οι δύο μεταφερόμενοι στις καταθέσεις τους.Μετά την ολοκλήρωση της διαδικασίας με σύμφωνη γνώμη και του αρμόδιου εισαγγελέα, και οι δύο Ρώσοι κρίθηκαν προσωρινά κρατούμενοι και πήραν το δρόμο για τις φυλακές.
Υπενθυμίζεται πως όλα ξεκίνησαν την 1η Νοεμβρίου το πρωί όταν αλλοδαπός κάλεσε στον αριθμό 112 (ευρωπαϊκός αριθμός έκτακτης ανάγκης) και δήλωσε ότι βρίσκονταν σε σκάφος μαζί με άλλους αλλοδαπούς.

        Για την ύπαρξη σε δυσχερή θέση ενός ιστιοφόρου σκάφους στη θαλάσσια περιοχή νοτιοδυτικά της Ρόδου, στο οποίο επέβαινε σημαντικός αριθμός αλλοδαπών επιβαινόντων. ενημερώθηκε το Ενιαίο Κέντρο Συντονισμού Έρευνας και Διάσωσης του Λ.Σ.-ΕΛ.ΑΚΤ.
      

        Άμεσα απέπλευσαν προς την εν λόγω θαλάσσια περιοχή δύο περιπολικά σκάφη Λ.Σ.-ΕΛ.ΑΚΤ. καθώς και ένα ναυαγοσωστικό σκάφος Λ.Σ.-ΕΛ.ΑΚΤ., όπου εντοπίστηκε το ιστιοφόρο σκάφος μεσημβρινές ώρες από περιπολικό σκάφος Λ.Σ.-ΕΛ.ΑΚΤ., το οποίο και το συνόδευσε στο λμάνι «Πλημμύρι» της Ρόδου.
      
Με συντονισμένες ενέργειες που έγιναν από τα πλωτά σκάφη του Κεντρικού Λιμεναρχείου Ρόδου, αλλά και αυτό της Καρπάθου καθώς και παραπλεόντων σκαφών, οι 62 αλλοδαποί καθώς και οι δύο Ρώσοι διασώθηκαν και μεταφέρθηκαν με ασφάλεια στη στεριά, ενώ το ιστιοφόρο σκάφος κατασχέθηκε.
