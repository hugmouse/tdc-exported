
# Навіщо російський депутат приїхав на Донбас після розведення і як відреагує Київ?

Published at: **2019-11-04T14:43:00+00:00**

Author: ****

Original: [НВ](https://nv.ua/ukr/ukraine/events/navishcho-rosiyskiy-deputat-prijihav-na-donbas-pislya-rozvedennya-i-yak-vidreaguye-kijiv-50051518.html)

Депутат російської Держдуми і лідер партії «Родіна» Олексій Журавльов нещодавно відвідав населені пункти на Луганщині, де пройшло розведення сил. В Україні його візит називають провокацією, однак офіційної реакції МЗС поки що немає.
Раніше цей російський політик вже неодноразово бував у самопроголошених «республіках» на Донбасі та в анексованому РФ Криму, а також звинувачував Україну у тому, що вона «відповідає зігою» на «миротворчі жести» Росії.
Всі поїздки російського депутата на Донбас та у Крим є грубим порушенням українських законів, адже відбувалися через неконтрольовані ділянки кордону.
Тепер українське МЗС готує ракцію на візит Журавльова, який є офіційною особою в Росії.
Візит Олексія Журавльова до так званої «ЛНР» почався 1 листопада, коли він приїхав на пункт пропуску у Станиці Луганській.
У червні там пройшло перше розведення сил, а зараз українська сторона проводить ремонт мосту через Сіверський Донець.
Журавльов розкритикував українську владу за надто повільну роботу з відновлення мосту — за його словами, українські будівельники не встигнуть завершити будівництво до грудня.
На наступний день російський політик відвідав інший населений пункт, де відбувся другий етап розведення сил — Золоте.
Там він побував безпосередньо біля ділянки розведення, а також у місцевій школі.
Саме другий його візит викликав шквал критики в українських соцмережах, а також припущення, що російський депутат відвідав ту саму школу, у якій за кілька днів до розведення побував президент України Володимир Зеленський.

        https://www.facebook.com/mason.lemberg/videos/936 327 163 420 905/
      
Насправді ж Олексій Журавльов приїжджав в одне з передмість Золотого — Золоте-5 (інша назва — Мар'ївка), яке з 2014 року перебуває під контролем формувань «ЛНР».
Саме з Мар'ївки, за даними пресцентру ООС, проросійські сили обстрілюють позиції української армії у сусідньому Золотому-4.
До ділянки розведення № 2 у Катеринівці він також підходив з боку сепаратистів.
Що ж до шкіл, то Зеленський та Журавльов відвідували різні заклади: український президент побував у школі № 7, що в Золотому-4, а російський депутат — школу № 4 у Мар'ївці.
Відстань між цими освітніми закладами — понад 2,5 км.
Сюжет про візит Журавльова на Луганщину опублікувала так звана «Міліція ЛНР».
«Головна мета візиту російського чиновника — своїми очима побачити, як виконується абсолютне перемир’я на Донбасі», — пояснили там.
Кремль офіційно намагається максимально дистанціюватися від конфлікту на Донбасі, називаючи його «внутрішньоукраїнським», і заперечує військову підтримку самопроголошених республік.
Водночас на сайті партії «Родина», яку очолює депутат Держдуми РФ Олексій Журавльов, його поїздку на Донбас назвали «робочим візитом», у програму якої увійшла також зустріч з «лідером ЛНР» Леонідом Пасічником та «депутатами ЛНР».
Біля лінії розведення у районі Золотого Олексій Журавльов підтвердив, що «дійсно поки що все дотримується», військові відійшли.
«Для мене це дивно. Але це так, це вперше за стільки років українська сторона вирішила зненацька, буквально за півтори години попередивши, зробила такий крок — відведення військ», — відзанчив лідер партії «Родина».
Однак перебуваючи у школі в Мар'ївці, Журавльов вже звинуватив українських військових у постійних порушеннях перемир’я: «Обстрілюють школу щодня! Покидьки цілеспрямовано ціляться у дітей!»
А на зустрічі з «депутатами ЛНР» російський політик привітав рішення Путіна про спрощення процедури видачі паспортів РФ жителям донбаських «республік».
Але поскаржився, що цього замало: «Треба йти далі, не зупинятися».
Олексій Журавльов вже неодноразово бував на Донбасі - наприклад, підконтрольні сепаратистам медіа повідомляли, що у березні минулого року він «потрапив під обстріл ЗСУ біля Ясинуватої».
Журавльов також відомий своїми висловлюваннями про Україну.
Наприклад, за день до свого нинішнього візиту на Луганщину, Олексій Журавльов розповідав про «зіги» з боку офіційного Києва на газових переговорах з РФ.
«Москва вже вкотре здійснює щодо Києва миротворчий жест, закликає до здорового глузду. Київ знову відповість психопатичною «зігою»? — писав він у Facebook.

        https://www.facebook.com/zhuravlev.rodina/posts/2 347 857 741 992 980
      
Так само неодноразово бував лідер партії «Родина» в анексованому Росією Криму.
«Чомусь завжди відчував, що Крим, Севастополь — це невід'ємна частина не тільки Росії, але і невід'ємна частина мене, моїх рідних, близьких, мого батька, який проливав кров, захищаючи Росію», — заявляв Журавльов у 2016 році під час поїздки на півострів.
В українському МЗС заявили, що готують офіційну реакцію на візит Олексія Журавльова, адже як депутат Держдуми він є офіційною особою.
«Поїздка депутата парламенту РФ — це порушення. Це наша територія, на яку він приїхав без дозволу. І це обов’язково викличе реакцію МЗС офіційно», — пообіцяв у понеділок міністр закордонних справ України Вадим Пристайко.
А депутат від «Європейської солідарності» та експредставниця України на переговорах у Мінську Ірина Геращенко назвала візит Журавльова «відвертою провокацією».
«Це шокуюче. Після так званого розведення то в Станицю Луганську вільно заходять ватажки бойовиків і кошмарять на камери представників місцевої влади, то тепер в Золоте, порушуючи український кордон, незаконно, не через визначені прикордонні пункти перетину, а через окуповані РФ території, приїжджає «ревізор «з Держдуми. Він ще не повісив триколор в Золотому?» — написала вона у Facebook.

        https://www.facebook.com/iryna.gerashchenko/posts/2 534 184 643 336 000
      
«Готую запит в СБУ, що це таке відбувається, що російські політики, які голосували за анексію Криму, розгулюють по вчорашнім позиціям нашої Армії? Де СММ ОБСЄ? Де реакція МЗС на цю відверту провокацію?» — обурилася Ірина Геращенко.
Хочете отримувати головні новини в месенджер? Підписуйтеся на наш Telegram або Viber !
