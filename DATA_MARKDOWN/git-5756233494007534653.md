
# سرانجام عروس و دامادهای آنلاین به کجا می‌رسد؟

Published at: **2019-11-05T15:53:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620063/%D8%B3%D8%B1%D8%A7%D9%86%D8%AC%D8%A7%D9%85-%D8%B9%D8%B1%D9%88%D8%B3-%D9%88-%D8%AF%D8%A7%D9%85%D8%A7%D8%AF%D9%87%D8%A7%DB%8C-%D8%A2%D9%86%D9%84%D8%A7%DB%8C%D9%86-%D8%A8%D9%87-%DA%A9%D8%AC%D8%A7-%D9%85%DB%8C%E2%80%8C%D8%B1%D8%B3%D8%AF)


        رئیس پلیس فتا البرز با اشاره به معایب و پیامدهای منفی چت روم‌ها گفت: یکی از مشکلات و آسیب‌های مربوط به این اتاق‌های گفت گوی مجازی افزایش دوستی‌ها و ازدواج‌های اینترنتی است که جوانان را تهدید کرده و اغلب به ازدواج‌های ناموفق می‌انجامد.
      

        آفتاب‌‌نیوز :
      
سرهنگ محمد اقبالی در خصوص محیط چت روم‌ها عنوان کرد: یکی از مشکلاتی که امروز جامعه به آن دچار شده و در حال افزایش است دوستی‌ها و ازدواج های اینترنتی است و متأسفانه تعدادی از افراد با هدف فریب وارد محیط چت روم شده و از اطلاعات شخصی و محرمانه کاربران سوء استفاده می‌کنند.
به گزارش پلیس البرز، وی افزود: افراد کلاهبردار با اهداف سوء و با نام کاربری و اطلاعات کذب و جذاب وارد این محیط شده و با هدف کلاهبرداری و برقراری ارتباط با سایرکاربران چت روم‌ها، اعتماد طرف مقابل را به دست آورده و با دستیابی به اطلاعات شخصی آنها، اقدام به اخاذی می‌کنند .
وی ادامه داد : یکی از جرائمی که امروزه در فضای مجازی رواج یافته و در این رابطه مبالغ بسیاری از از افراد کلاهبرداری شده، ارسال پیامک‌های جعلی است که با موضوعات بسیار جذاب و اغوا کننده و در ایام و مناسبت‌های خاص به صورت انبوه برای هموطنان ارسال می‌شود.
این مقام انتظامی در خصوص امنیت رایانه‌های شخصی تصریح کرد: برای حساب‌های کاربری خود در رایانه شخصیتان، گذرواژه تعیین کرده و برای هر کاربر، یک حساب کاربری جداگانه ایجاد کنید.
سرهنگ اقبالی گفت: با توجه به این که امنیت حریم خصوصی بسیار مهم است ، باید به نوع ارتباطات توجه خاصی شده و تلاش شود امنیت را در تجهیزات و سیستم‌های مورد استفاده افزایش دهیم، دسترسی غیرمجاز به داده‌های رایانه‌ای یا مخابراتی و نشر اکاذیب و انتشار و فروش داده‌ها، نمونه‌هایی از مصادیق تجاوز به حریم خصوصی است که طبق قوانین جرایم رایانه‌ای کشور برای هر کدام مجازاتی تعریف شده است.
رئیس پلیس فتا استان البرز از کاربران فضای مجازی خواست از قرار دادن تصاویر خصوصی و خانوادگی در شبکه‌های اجتماعی اجتناب کنند و در استفاده از شبکه‌های اجتماعی با انجام تنظیمات امنیتی ورود افراد غیر را به اطلاعات شخصی شان مسدود کنند.
