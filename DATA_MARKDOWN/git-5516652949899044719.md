
# «Ρόδος για τη Ζωή»: Έγινε η παραγγελία του συστήματος υπερηχοτομογραφίας αξίας 55.000 ευρώ

Published at: **2019-11-07T12:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425345/rodos-gia-th-zwh-egine-h-paraggelia-toy-systhmatos-yperhxotomografias-axias-55-000-eyrw)


        Με μεγάλη επιτυχία πραγματοποιήθηκε η 10η εκδήλωση της ΑΜΚΕ "Η Ρόδος για τη Ζωή", πετυχαίνοντας και φέτος τον στόχο που είχε θέσει για την αγορά μηχανήματος για το νοσοκομείο της Ρόδου, που αυτή τη χρονιά αφορούσε ένα νέο σύστημα υπερηχοτομογραφίας το οποίο διαθέτει την τεχνική Shearwave ελαστογραφία, αξίας 55.000 ευρώ.
      
Χιλιάδες κόσμου κατέβηκε στην πλατεία δημαρχείου στις 3 Νοεμβρίου, στην προγραμματισμένη εκδήλωση- θεσμό για το νησί μας, φορώντας τη φούξια μπλούζα, χρώμα που επιλέχθηκε για τη φετινή χρονιά.
Ο ιδιαίτερα υψηλός στόχος επετεύχθη και φέτος, αφού η ανταπόκριση των 15.000 συμπολιτών μας ήταν τεράστια, ενώ μάλιστα δεν είναι λίγοι εκείνοι που ακόμη και σήμερα, λίγες μέρες μετά την εκδήλωση, ζητούν να προμηθευτούν τις μπλούζες.
Ήδη την Τρίτη 5 Νοεμβρίου, πραγματοποιήθηκε η παραγγελία του μηχανήματος το οποίο πολύ σύντομα αναμένεται να στελεχώσει το Νοσοκομείο της Ρόδου για να εξυπηρετήσει χιλιάδες κατοίκους της Δωδεκανήσου.
Η εκδήλωση ξεκίνησε λίγο μετά τις 10 το πρωί, οπότε και άρχισαν να μαζεύονται οι συμπολίτες μας στην πλατεία δημαρχείου. Άνθρωποι όλων των ηλικιών και επαγγελμάτων "αγκάλιασαν" όπως κάθε χρόνο την εκδήλωση, που δέκα χρόνια τώρα δεν αφήνει κανέναν ασυγκίνητο.
Η Ροδίτισσα Ολυμπιονίκης Νίκη Ξάνθου ήταν εκείνη που έδωσε την εκκίνηση για τους 300 αθλητές που συμμετείχαν στον αγώνα, σχεδόν μια ώρα πριν ξεκινήσει το περπάτημα.
Οι δημοσιογράφοι κ.κ. Τέρης Χατζηιωάννου και Κώστας Σαμιωτάκης ήταν και φέτος οι παρουσιαστές της εκδήλωσης, ενώ στη σκηνή ήταν το ρόδιο συγκρότημα Highway groove band αλλά και η "Μπάντα δρόμου" του μουσικού σχολείου Ρόδου. Λίγο πριν ξεκινήσει το περπάτημα, όπως κάθε χρόνο ο κ. Στέργος Κουπάδης, ο γυμναστής της εκδήλωσης ανέλαβε την προθέρμανση των συμμετεχόντων.
Οι σχεδόν 15.000 κόσμου που βρίσκονταν στην πλατεία δημαρχείου, ανταποκρίθηκαν στο κάλεσμα του κ. Κουπάδη και των εθελοντών που ήταν στη σκηνή φορώντας τις μπλούζες των 10 χρόνων της εκδήλωσης και φώναξαν με μια φωνή "Η Ρόδος για τη Ζωή", προκαλώντας ρίγη συγκίνησης σε όσους ήταν παρόντες!
Στη διάρκεια της εκδήλωσης, ο πρόεδρος της ΑΜΚΕ "Η Ρόδος για τη Ζωή" κ. Σάββας Σαββαΐδης ευχαρίστησε όλους όσοι όλα αυτά τα χρόνια βοηθούν για τη διεξαγωγή της εκδήλωσης ενώ αναφέρθηκε στο ιδιαίτερα σημαντικό έργο που πραγματοποιείται μέσα από τα μηχανήματα που έχουν αγοραστεί τα τελευταία δέκα χρόνια από τα έσοδα της εκδήλωσης.
Πάνω από 300 χιλιάδες ευρώ σε δωρεές ιατρικού εξοπλισμού ο οποίος χρησιμοποιείται, 10.000 ιατρικές εξετάσεις, κυρίως διαγνωστικές και πάνω από 300 περιστατικά έγκαιρης διάγνωσης, είναι τα επίσημα νούμερα από το Νοσοκομείο της Ρόδου.
Αναφορικά με τον αγώνα δρόμου που πραγματοποιήθηκε, τα αποτελέσματα είχαν ως εξής:

        Ανδρών
      
Πρώτος: Δημήτρης Τσώκος
Δεύτερος: Μιχάλης Μαραγκάκης
Τρίτος: Γεώργιος Γιακουμάκης

        Γυναικών
      
Πρώτη: Μιχαλίτσα Κορωνίου
Δεύτερη: Χουσεϊν Σιντικα
Τρίτη: Δέσποινα Σκούλου
Η οργανωτική επιτροπή της ΑΜΚΕ "Η Ρόδος για τη Ζωή" θέλει να ευχαριστήσει όλους όσοι συμμετείχαν στην προσπάθεια αυτή για μια ακόμη χρονιά αγοράζοντας τη μπλούζα αλλά και τους δεκάδες εθελοντές για την πολύτιμη βοήθειά τους.
Ανανεώνουμε το ραντεβού μας για την Κυριακή 1η Νοεμβρίου 2020!
