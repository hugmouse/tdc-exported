
# 
        همکاری گوگل با شرکت های خصوصی برای اسکن اپ های پلی استور
      

Published at: **2019-11-07T21:39:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638741/%D9%87%D9%85%DA%A9%D8%A7%D8%B1%DB%8C-%DA%AF%D9%88%DA%AF%D9%84-%D8%A8%D8%A7-%D8%B4%D8%B1%DA%A9%D8%AA-%D9%87%D8%A7%DB%8C-%D8%AE%D8%B5%D9%88%D8%B5%DB%8C-%D8%A8%D8%B1%D8%A7%DB%8C-%D8%A7%D8%B3%DA%A9%D9%86-%D8%A7%D9%BE-%D9%87%D8%A7%DB%8C-%D9%BE%D9%84%DB%8C-%D8%A7%D8%B3%D8%AA%D9%88%D8%B1)

گروه IT: شرکت گوگل به تازگی و با همکاری سه شرکت امنیت سایبری خصوصی به نام های ESET ،Lookout و Zimperium، پروژه جدیدی را به نام App Defense Alliance آغاز کرده است. به گفته گوگل، هدف این پروژه، یکپارچه سازی موتورهای تشخیص بدافزار و تهدیدات متعدد و بهبود اسکن های امنیتی برای اپلیکیشن های اندرویدی، پیش از انتشار آن ها در فروشگاه آنلاین پلی استور است.   به گزارش بولتن نیوز به نقل از کلیک، در حال حاضر، هر برنامه ای که به وسیله توسعه دهنده اپلیکیشن ساخته می شود، ابتدا باید به وسیله کارکنان گوگل و از طریق سیستم هایی به نام Bouncer و Google Play Protect مورد پویش و اسکن قرار گیرد. این دو سیستم در گذشته می توانستند هزاران برنامه اندرویدی مخرب را شناسایی کنند. اما با گذشت زمان و پیشرفت تکنولوژی، کارایی سیستم های امنیتی کاهش یافته است و اپلیکیشن های مخاطره آمیز متعدد، از تروجان های بانکداری گرفته تا باج افزارها، به پلی استور راه پیدا کرده اند. در طی سال های اخیر، تولیدکننده های بدافزارهای اندرویدی با اقدامات دفاعی سیستم های گوگل انطباق پیدا کرده و خلاق تر شده اند.
یکی از راه های ممکن برای ورود برنامه های مخرب به فروشگاه رسمی پلی استور، یک سیستم تحویل چند مرحله ای به نام Malware Droppers است. به واسطه این سیستم، برنامه های مخاطره آمیز پس از نصب یک برنامه ظاهرا ایمن، روی دستگاه قربانی دانلود و نصب می شوند. روش دیگری نیز وجود دارد که اساس آن به سادگی یک تایمر است. بدین صورت که رفتار مخرب برای چند ساعت یا حتی چند روز نشان داده نمی شود تا سیستم های امنیتی گوگل نتوانند بدافزار را شناسایی کنند.تنها به وسیله همین دو روش ساده، برنامه های اندرویدی مخرب متعددی تاکنون توانسته اند از فرایند اسکن گوگل فرار کنند. حال این شرکت آمریکایی علاوه بر اعتراف مشکل، اولین گام جهت حل آن را برداشته است. این شرکت سیستم تشخیص Google Play Protect را با موتورهای اسکن کننده همکاران خود، یکپارچه سازی کرده تا عملیات یافتن اپلیکیشن های مخرب را پیش از ورود به پلی استور، بهبود بخشد.طبق گفته یکی از محققین امنیتی ESET، لوکاس استفانکو در سپتامبر سال جاری، 172 اپلیکیشن مخرب در فروشگاه پلی استور شناسایی شده اند که تعداد نصب آن ها به بیش از 335,952,400 مرتبه می رسد.
