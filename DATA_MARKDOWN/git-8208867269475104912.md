
# Francia, sfondano la porta con un'auto-ariete e depredano una cattedrale patrimonio Unesco

Published at: **2019-11-04T10:47:00+00:00**

Author: ****

Original: [Repubblica.it](https://www.repubblica.it/esteri/2019/11/04/news/francia_auto_depredata_cattedrale_unesco-240201823/)

Irruzione stile "medievale" in una chiesa francese patrimonio Unesco. Nella notte tra domenica e lunedì dei ladri hanno sfondato la porta della cattedrale Sainte-Marie d'Oloron, utilizzando un'auto-ariete, per rubare oggetti d'arte e di oreficeria. Inserito nella lista dei patrimoni Unesco del Cammino di Santiago, l'edificio si trova sui Pirenei francesi poco distante da Lourdes. I ladri sarebbero almeno tre ed avevano il volto coperto. Al veicolo utilizzato, una Peugeot 106 poi ritrovata abbandonata, era stato fissato un tronco d'albero sul cofano, così da poter sfondare il portale laterale della cattedrale, in legno massiccio, risalente al Medioevo.Hervé Lucbereilh, sindaco del Comune di Oloron, ha spiegato a Franceinfo che sono stati visti almeno tre individui mascherati e un tronco d'albero fissato sull'auto: "Hanno rubato tutta l'argenteria che era in mostra". Rubati anche gli oggetti d'arte del tesoro della cattedrale, tra cui un calice e un ostensorio.Secondo il sindaco di Oloron i malviventi "sono fuggiti precipitosamente, rompendo un vaso e una statua che abbiamo ritrovato sul pavimento della cattedrale. Hanno portato via, fra l'altro, tutti gli oggetti di oreficeria che erano esposti". Non sono state invece toccate le reliquie di San Grato di Aosta, né il presepe antico. Secondo la radio locale France Bleu Bearn, le sbarre dell'inferriata che proteggeva il tesoro della cattedrale sono state segate. 
