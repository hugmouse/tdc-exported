
# Ancona, malore alla guida. Ruggero Nardini muore a 41 anni

Published at: **2019-11-03T06:23:54+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ancona/cronaca/ruggero-nardini-morto-1.4866640)

Ancona, 3 novembre 2019 - Riesce a fermare l’auto, tira il freno a mano, si accascia e muore: tragedia alla Caffetteria nel primo pomeriggio di ieri. La vittima, Ruggero Nardini, anconetano di 41 anni, era un dipendente della Gsa, un’azienda che si occupa di antincendio e la vittima, infatti, svolgeva quell’attività da quasi vent’anni nella piazzola dell’elisoccorso del 118, all’ospedale di Torrette. L’uomo, con ogni probabilità, è stato colto da un malore improvviso mentre era al volante della sua vecchia Subaru e prima di perdere i sensi è riuscito a tirare il freno a mano per evitare che la macchina proseguisse il cammino rischiando di colpire qualcuno.
Pare che si stesse recando a fare metano al distributore della Caffetteria che però ieri pomeriggio era chiuso. L’auto è rimasta col motore acceso ed è stata una pattuglia della polizia stradale di Ancona, in transito casuale all’interno della nota area di servizio in territorio di Falconara. Gli agenti si sono accorti dell’auto ferma in mezzo allo spazio della Caffetteria e del fumo che usciva dal tubo di scappamento e si sono portati sul posto per capire il motivo di quella strana sosta in mezzo all’area di servizio. Una volta arrivati all’altezza del veicolo si sono accorti che l’uomo alla guida si era accasciato e quando hanno aperto la portiera è stato subito evidente che il soggetto aveva perso i sensi.
Immediata la richiesta di soccorso al 118 che nel giro di pochi minuti ha inviato sul posto l’automedica dall’ospedale di Torrette e un’ambulanza della Croce Gialla di Falconara. Quando i soccorritori sono entrati all’interno del distributore alcuni di loro hanno riconosciuto la vettura di Nardini, un vecchio modello inconfondibile, e per loro è stato ancora più difficile mantenere la concentrazione durante le manovre di soccorso. Nardini lavorava a stretto contatto col personale del 118 in servizio all’ospedale di Torrette e per i soccorritori è stato un duro colpo intervenire nei confronti di un loro amico e soprattutto non riuscire a strapparlo alla morte.
Le manovre rianimatorie, andate avanti per oltre mezz’ora, non hanno prodotto alcun risultato purtroppo e al medico del 118 non è stato possibile far altro che constatare la morte del 41enne. La notizia si è subito diffusa nell’ambito dei soccorsi del capoluogo ed è toccato ai colleghi della Gsa, che ieri pomeriggio stavano lavorando all’elipista di Torrette, avvisare i familiari di Nardini. L’uomo un paio di anni fa aveva perso il padre e adesso lascia, oltre alla madre, la compagna e una figlia di appena 3 anni. Ruggero Nardini era appassionato di aerei e proprio di elicotteri, compresi i modellini.
Iscriviti alla newsletterRimani sempre aggiornato sulle notizie nazionaliAccedi per Iscriverti
