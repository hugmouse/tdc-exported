
# Može li novembar da bude Boaćijev mesec?

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/fudbal/vesti/moze-li-novembar-da-bude-boacijev-mesec/341500)

Znao je, ne tako davno, da u ovom periodu u sezoni već ima dvocifren broj golova na svom kontu. Međutim, Ričmond Boaći je u finišu meča protiv Proletera postigao tek prvi pogodak u Superligi Srbije. U Evropu ih ima četiri.
Takvom učinku kumovale su i brojne povrede, pošto je boaći odigrao svega pet mečeva u prvenstvu. Oporavio se u idealnom trenutku. Uoči dolaska Totenhema.„Drago mi je što sam ušao u igru i postigao gol. Svakom fudbaleru je najvažnije da igra, a pogotkom u Novom Sadu sam pokazao da je povreda prošlost. Golovi su ključni za samopouzdanje svakog napadača i želim da budem što efikasniji. Naravno, timski rezultat je najvažniji na kraju, ali prija mi kada se upišem u listu strelaca. Veliki deo posla uradio je Jevtović, iako je ušao samo minut pre čitave akcije. Izborio se za loptu, sjajno mi asistirao i nije mi bilo teško da je sprovedem u mrežu“, rekao je Boaći.
Nije Zvezdin napadač bio deo prošlogodišnjeg čuda protiv Liverpula. Golom u Novom Sadu nagovestio je da bi Vladan Milojević mogao ponovo da mu ukaže šansu u startnoj postavi.„Okrećemo se utakmici sa Totenhemom. Verujemo u sebe i znamo da naši navijači imaju velika očekivanja. Daćemo sve što je u našoj mogućnosti da ostvarimo pozitivan rezultat i uveren sam da ćemo prirediti dobru predstavu“.
Napadač iz Gane nije štedeo reči hvale na račun navijača.„Uvek je lepo igrati u Novom Sadu. Tribine budu pune naših navijača, stalno se čuje pesma i kada je tako, onda je mnogo lakše igrati. Zahvalio bih se svim zvezdašima koji su bili danas na utakmici, čime je napravljena lepa uvertira za susret sa Totenhemom koji igramo u okviru Lige šampiona. Na terenu nije bilo lako, ali najvažnije je da smo trijumfovali i da je naša mreža mirovala“.

        (Foto crvenazvezdafk.com/ Nikola Mitić)
      
