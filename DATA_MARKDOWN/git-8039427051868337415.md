
# ఈఎస్ఐ స్కాం: ఐఎంఎస్‌ డైరెక్టర్‌ దేవికారాణి వీడియోలు లీక్!

Published at: **2019-11-02T17:16:59+00:00**

Author: ****

Original: [Andhrajyothy](https://www.andhrajyothy.com/pages/redalertarticle?SID=944594)

ఏబీఎన్ ప్రత్యేక కథనం: మందుల కొనుగోలులో అవకతవకలకు పాల్పడి రూ.కోట్లు ఆర్జించడమే కాదు.. ఆ సొమ్మును నిఘా కంటికి చిక్కకుండా దాచడంలోనూ దేవికారాణి చాకచక్యంగా వ్యవహరించింది. ఏకంగా రూ.3 కోట్ల విలువైన బంగారం, ఇతర ఆభరణాలు కొనుగోలు చేసేసింది! ఏసీబీ అధికారుల దర్యాప్తులో ఈ విషయం వెల్లడైంది. కొల్లగొట్టిన సొమ్మును దాచడంలో ఈఎస్ఐ ఐఎంఎస్‌ డైరెక్టర్‌గా పనిచేసిన దేవికారాణి పకడ్బందీగా వ్యవహరించినట్లు గుర్తించారు. దీంతో కిలోల కొద్దీ బంగారం, ఆభరణాలను ఎక్కడెక్కడ కొనుగోలు చేశారు? ఎక్కడ దాచారనే పూర్తి వివరాల్ని రాబట్టే పనిలో అధికారులు నిమగ్నమయ్యారు.
 

        గుట్టురట్టు చేసే పనిలో ఏసీబీ!
      
మందులు, మెడికల్‌ కిట్ల కొనుగోళ్లలో అక్రమాలకు పాల్పడ్డ దేవికారాణి నగదును బంగారం రూపంలోకి మార్చి భద్రపరిచారు. ప్రభుత్వ అధికారిగా ఉండి కోట్ల రూపాయలను ఖాతాలు, లాకర్లలో భద్రపర్చడం ఇబ్బంది కావడంతో బంగారం రూపంలోకి మార్చుకున్నట్లు ఏసీబీ నిర్ధారించింది. బంగారం, ఆభరణాలను బినామీల పేర్లతో ఉన్న బ్యాంకు లాకర్లు, ఇళ్లలో దాచినట్లు గుర్తించిన ఏసీబీ మొత్తం గుట్టురట్టు చేసే పనిలో నిమగ్నమైంది.
 
గోల్‌మాల్ భారీగానే.. 
దేవికారాణి డొల్ల కంపెనీకి బినామీగా ఉన్న శ్రీనివా‌స్‌రెడ్డి ఇల్లు, కార్యాలయంలో అధికారులు సోదాలు నిర్వహించారు. ఈ సోదాల్లో పలు కీలక పత్రాలు, కొనుగోలు ఆర్డర్లు, క్లైమ్‌ చేసిన బిల్లుల్ని స్వాధీనం చేసుకున్నారు. తేజ ఫార్మా కంపెనీ యజమాని రాజేశ్వర్‌రెడ్డికి సోదరుడైన శ్రీనివా‌స్‌రెడ్డి పేరుతో రెండు డొల్ల కంపెనీలు ఏర్పాటు చేశారు. ఈ కంపెనీల నుంచి కోట్ల రూపాయల విలువైన మందులు, మెడికల్‌ కిట్లు కొన్నారు. ప్రాథమిక విచారణలో సుమారు రూ.10 కోట్ల వరకు అక్రమాలు జరిగాయని గుర్తించినా ఏకంగా రూ.3 కోట్ల బంగారు ఆభరణాలు కొన్నట్లు తేలడంతో నిధుల గోల్‌మాల్‌ భారీగానే ఉంటుందని భావిస్తున్నారు.
 

        వీడియోలు హల్‌చల్!
      
దేవికారాణి డొల్ల కంపెనీకి బినామీగా ఉన్న శ్రీనివాస్‌రెడ్డిని ఏసీబీ అధికారులు అదుపులోకి తీసుకున్నారు. కంపెనీ ఏర్పాటు, మందుల సరఫరా, డిస్పెన్సరీలకు చేరాల్సిన మందులు ఎక్కడెక్కడ విక్రయించారనే మొత్తం వివరాల్ని రాబడుతున్నట్లు సమాచారం. అతనితోపాటు మరికొందర్ని కూడా అదుపులోకి తీసుకున్నట్లు తెలిసింది. ఈ కేసులో 16 మంది అరెస్టవగా.. మరికొందర్ని అరెస్ట్‌ చేసేందుకు ఏసీబీ సిద్ధమవుతోంది. దేవికారాణి అండ్ బ్యాచ్ వీడియోలు ఇప్పుడు హల్‌చల్ చేస్తున్నాయి. కొల్లగొట్టిన డబ్బుతో జల్సాలు చేసినట్లు విచారణలో ఒక్కోటీ వెలుగులోకి వస్తున్నాయి. తెలంగాణ ఆవిర్భావ దినోత్సవం రోజు బ్రేక్ డాన్స్‌లతో దేవికా రాణి స్టేపులతో అదర గొట్టింది. అధికారక కార్యాలయంలో నిబంధనలకు విరుద్ధంగా గ్రాండ్‌గా బర్త్ డే వేడుకలను సెలబ్రేట్ చేసుకున్నారు.
