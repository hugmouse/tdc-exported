
# महाभारत के युद्ध के बाद क्यों जल गया था अर्जुन का रथ, श्रीकृष्ण ने बताया था इस घटना का रहस्य

Published at: **2019-11-03T10:24:52+00:00**

Author: **लाइव हिन्दुस्तान टीम ,नई दिल्ली**

Original: [https://www.livehindustan.com](https://www.livehindustan.com/astrology/story-why-arjun-and-krishna-chariot-burnt-after-mahabharat-war-2829405.html)

महाभारत और रामायण मे जीवन के सार समझाने वाले ऐसे कई प्रसंग मिलते हैं, जिन्हें आम व्यक्ति भी समझकर अपने जीवन मे उतार सकता है।महाभारत में कुरुक्षेत्र के रण से जुड़ी हुई ऐसी ही एक पौराणिक कहानी है, जिसके बारे में बहुत कम लोग जानते हैं।आपने कई तस्वीरो, टीवी सीरियल और धार्मिक किताबों में देखा-पढ़ा होगा कि महाभारत के युद्ध में भी श्रीकृष्ण के साथ हनुमान रथ पर सवार थे।ऐसे में प्रश्न उठता है कि महाभारत के रण के बाद आखिर यह रथ कहां गया था। आइए, जानते हैं महाभारत का एक प्रसंग- 
महाभारत युद्ध में श्रीकृष्ण के कहने पर अर्जुन ने हनुमानजी से निवेदन करके उन्हें रथ के ऊपर पताका के साथ विराजित किया। अर्जुन का रथ श्रीकृष्ण चला रहे थे और शेषनाग ने पृथ्वी के नीचे से अर्जुन के रथ के पहियों को पकड़ा था, जिससे रथ पीछे न जाए। इतना सब कुछ अर्जुन के रथ की रक्षा के लिए भगवान ने व्यवस्था की थी। महाभारत युद्ध समाप्ति के बाद अर्जुन ने भगवान से कहा पहले आप उतरिए, मैं बाद में उतरता हूं, इस पर भगवान बोले नहीं अर्जुन पहले तुम उतरो। भगवान के आदेशनुसार अर्जुन रथ से उतर गए, थोड़ी देर बाद श्रीकृष्ण भी रथ से उतर गए, तभी शेषनाग पाताल लोक चले गए। हनुमानजी भी तुरंत अंतर्ध्यान हो गए।
रथ से उतारते ही श्रीकृष्ण अर्जुन को कुछ दूर ले गए। इतने में ही अर्जुन का रथ तेज अग्नि की लपटों से धूं-धूं कर जलने लगा। अर्जुन बड़े हैरान हुए और श्रीकृष्ण से पूछा, भगवान ये क्या हुआ!कृष्ण बोले- ‘हे अर्जुन- ये रथ तो भीष्म पितामह, द्रोणाचार्य और कर्ण के दिव्यास्त्रों के वार से बहुत पहले ही जल गया था, क्योंकि पताका लिए हनुमानजी और मैं स्वयं रथ पर बैठा था, इसलिए यह रथ मेरे संकल्प से चल रहा था। अब जब कि तुम्हारा काम पूरा हो चुका है, तब मैंने उसे छोड़ दिया, इसलिए अब ये रथ भस्म हो गया।
