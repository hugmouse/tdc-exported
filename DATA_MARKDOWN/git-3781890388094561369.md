
# 'บิ๊กตู่'สั่งล่าโจรใต้ยิงชรบ.ตาย15ศพ เร่งเยียวยาผู้สูญเสีย

Published at: **2019-11-06T02:35:00+00:00**

Author: ****

Original: [เดลินิวส์](https://www.dailynews.co.th/politics/740194)


        รัฐบาลประณามโจรใต้ก่อเหตุยิงถล่มป้อมชรบ.ที่ยะลา จนมีผู้เสียชีวิต 15 ราย เจ็บ 4 ราย ด้านนายกรัฐมนตรี แสดงความเสียใจกับผู้สูญเสีย และสั่งเร่งล่าคนทำผิด พร้อมเยียวยาผู้สูญเสียอย่างเต็มที่
      
เมื่อวันที่ 6 พ.ย. พล.ท.คงชีพ ตันตระวาณิชย์ โฆษกกระทรวงกลาโหม กล่าวถึงกรณีที่มีเหตุคนร้ายใช้ระเบิดขว้างและปืนยิงถล่มใส่ชาวบ้านในพื้นที่ บ้านทางลุม ต.ลำพะยา อ.เมือง จ.ยะลา จนทำให้มีประชาชนและเจ้าหน้าที่เสียชีวิต 15 รายและบาดเจ็บ 4 ราย เหตุเกิดเมื่อคืนวันที่ 5 พ.ย.ที่ผ่านมา  ว่า ทางรัฐบาลขอประณามการกระทำดังกล่าวว่า เป็นการกระทำที่รุนแรง ป่าเถื่อนและไร้ซึ่งมนุษยธรรมของกลุ่มผู้ก่อความไม่สงบในพื้นที่ 3 จังหวัดชายแดนภาคใต้  ซึ่งทางพล.อ.ประยุทธ์ จันทร์โอชา นายกรัฐมนตรี และรมว.กลาโหม  ได้กล่าวแสดงความเสียใจกับครอบครัวผู้สูญเสียและได้รับบาดเจ็บจากเหตุการณ์ดังกล่าว  และได้กำชับ กอ.รมน.ภาค 4 เร่งให้การช่วยเหลือและเยียวยาผู้ที่ได้รับบาดเจ็บและสูญเสียอย่างเต็มกำลัง  พร้อมสั่งการให้ระดมกำลังติดตามกลุ่มผู้ก่อเหตุ และเครือข่ายที่เกี่ยวข้อง มาลงโทษตามกฎหมายให้ถึงที่สุดโดยเร็ว เนื่องจากเป็นการกระทำที่สะเทือนขวัญ มีประชาชนเสียชีวิตและได้รับบาดเจ็บจำนวนมากพร้อมกันนี้พล.อ.ประยุทธ์’ ยังได้แสดงความห่วงใยถึงความปลอดภัยของประชาชนใน 3 จังหวัดชายแดนภาคใต้  ที่หน่วยงานความมั่นคงในพื้นที่ จำเป็นต้องเข้าไปดูแลใกล้ชิดมากขึ้นและตั้งอยู่บนความไม่ประมาท  เพื่อสร้างความสันติสุขในพื้นที่ ในขณะที่รัฐบาล โดย ศอ.บต.กำลังเร่งเดินหน้าพัฒนาและขับเคลื่อนเศรษฐกิจฐานรากให้เชื่อมกับภูมิภาค เพื่อยกระดับคุณภาพชีวิตความเป็นอยู่ของประชาชนในพื้นที่ให้มีความเท่าเทียมกัน  
