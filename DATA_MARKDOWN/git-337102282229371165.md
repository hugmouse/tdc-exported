
# هفته فرهنگی آلمان و نمایش دست‌ نوشته‌های گوته در شیراز

Published at: **2019-11-03T21:16:54+00:00**

Author: **جواد طالعی - برلن**

Original: [RFI](http://fa.rfi.fr/%D9%87%D9%81%D8%AA%D9%87-%D9%81%D8%B1%D9%87%D9%86%DA%AF%DB%8C-%D8%A2%D9%84%D9%85%D8%A7%D9%86-%D9%88-%D9%86%D9%85%D8%A7%DB%8C%D8%B4-%D8%AF%D8%B3%D8%AA%E2%80%8C-%D9%86%D9%88%D8%B4%D8%AA%D9%87%E2%80%8C%D9%87%D8%A7%DB%8C-%DA%AF%D9%88%D8%AA%D9%87-%D8%AF%D8%B1-%D8%B4%DB%8C%D8%B1%D8%A7%D8%B2-20191103/%D8%A7%D8%B1%D9%88%D9%BE%D8%A7)


        در چارچوب برنامه‌های هفته فرهنگی آلمان، دست نوشته‌های "یوهان ولفگانگ فون گوته" شاعر آلمانی، در شهر شیراز به نمایش گذاشته شده است. هفته فرهنگی آلمان، به مناسبت دویستمین سالگرد انتشار دیوان "دیوان غربی-شرقی" گوته، به ابتکار سفارت آلمان در ایران از روز ٣١ اکتبر/ ٩ آبان آغاز شده و تا روز ٤ نوامبر، ١٣ آبان ادامه دارد.
      
"یوهان ولفگانگ فون گوته"، در قرن هژدهم میلادی پس از مطالعه غزلیات حافظ چنان شیفته او شد که مهم ترین اثر خود را تحت تأثیر او با نام "دیوان غربی-شرقی" آماده انتشار کرد. از انتشار این اثر بزرگ ادبی، ٢٠٠ سال می گذرد. برپایه گزارش خبرگزاری آلمان، به همین مناسبت سفارت آلمان در ایران با همکاری شهرداری شیراز، هفته فرهنگی آلمان را در زادگاه حافظ برگزار می‌کند.
برای شرکت در برنامه‌های این هفته که میزگردها، سخنرانی ها و نمایش فیلم و تئاتر  متعددی را دربر می‌گیرد، "دوریس دوری" و "فوریان هنکل فون دونرس مارک" دو فیلم‌ساز آلمانی همراه با "آنکه هلگا بوسه" کارشناس آثار گوته و "اشتفان وایدنر" اسلام‌شناس آلمانی، به شیراز دعوت شده‌اند.
امروز یکشنبه ١٢ آبان/ ٣ نوامبر علاوه بر شخصیت‌های آلمانی نامبرده، "سعید حسام‌ پور" استاد زبان و ادبیات آلمانی و مهدی زمانی استاد زبان شناسی دانشگاه شیراز درباره آثار گوته و دلایل علاقه شدید این شاعر آلمانی به حافظ سخنرانی کردند و بخشی از دست نوشته های گوته نیز به نمایش گذاشته شد.
همزمان با برگزاری هفته فرهنگی آلمان در شیراز، سفارت آلمان در تهران پایگاه اینترنتی خود را به شعری از گوته مزین کرد که می‌گوید: «کسی که خود و دیگران را می شناسد، در اینجا هم خواهد دانست که شرق و غرب از هم جداشدنی نیستند».
جایگاه گوته در ادبیات کلاسیک جهان"یوهان ولفگانگ فون گوته" روز ٢٨ اوت سال ۱٧٤٩  میلادی در فرانکفورت آلمان به دنیا آمد و روز ٢٢ مارس سال ١٨٣٢ در شهر "وایمر" واقع در شرق آلمان درگذشت. او علاوه بر سرودن شعر و متون ادبی دیگر روی طبیعت هم تحقیق می کرد.
از گوته به عنوان یکی از بزرگترین خالقان شعر آلمانی نام برده می‌شود. او در جوانی با در آلمان شهرت یافت و بعدها با انتشار آثار ادبی متعددی که هنوز هم شاهکار ادبیات جهان محسوب می‌شوند، شهرت خود را جهانی کرد. اثر برجسته او "فاوست" به ویژه به این اشتهار کمک کرد.
گوته در جریان مطالعات ادبی خود با حافظ آشنا شد و این آشنائی انگیزه او را برای نوشتن "دیوان شرقی و غربی" با الهام از اشعار حافظ تقویت کرد. با این همه برخی منتقدان آثار گوته معتقدند که درک او از حافظ کامل و دقیق نبوده است.
در یکی از پارک های شهر "وایمر" به عنوان زادگاه شاعر بزرگ آلمان، دو صندلی به عنوان نماد رابطه گوته و حافظ روبروی هم نصب شده که بر روی یکی از آن‌ها به آلمانی فرازی از دیوان "شرقی و غربی" و بر روی دیگری شعری از حافظ به فارسی حک شده است.
شهر "وایمر" در عین حال خواهرخوانده شیراز نیز محسوب می شود و میان این دو شهر ازدیرباز مناسبات فرهنگی گرمی برقرار است.
