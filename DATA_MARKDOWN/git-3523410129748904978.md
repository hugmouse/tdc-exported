
# 
        ساعت هوشمند Fossil Hybrid HR معرفی شد
      

Published at: **2019-11-06T19:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638528/%D8%B3%D8%A7%D8%B9%D8%AA-%D9%87%D9%88%D8%B4%D9%85%D9%86%D8%AF-fossil-hybrid-hr-%D9%85%D8%B9%D8%B1%D9%81%DB%8C-%D8%B4%D8%AF)

گروه IT: کمپانی فاسیل از ساعت هوشمند هیبریدی جدید خود به نام Fossil Hybrid HR با عقربه های فیزیکی و نمایشگر دایره ای همیشه روشن با قیمت 195 دلار رونمایی کرد.   به گزارش بولتن نیوز به نقل از دیجیاتو، ساعت هوشمند Fossil Hybrid HR با بهره مندی از نمایشگر مونوکروماتیک، اطلاعاتی که معمولا از یک ساعت هوشمند انتظار می رود (مثل پایش فعالیت ها، داده های هواشناسی و نوتیفیکیشن ها) را نمایش می دهد. تمرکز در این مدل روی مصرف بهینه باتری بوده بنابراین شارژدهی آن حدودا دو هفته اعلام شده است.
اواخر شهریور ماه امسال خبر عرضه ساعت های هوشمند فاسیل با نمایشگر E-ink و عمر باتری 4 هفته ای منتشر شد و گمانه زنی هایی در مورد استفاده از تکنولوژی های محرمانه کمپانی فاسیل در این محصولات به وجود آمد؛ تکنولوژی هایی که گوگل حاضر شد 40 میلیون دلار بابت آنها بپردازد. اما فاسیل اعلام کرد که فروش تکنولوژی های این کمپانی به گوگل ارتباطی به ساعت هوشمند Fossil Hybrid HR ندارند.شرکت فاسیل سابقه ای طولانی در ساخت ساعت های هوشمند هیبریدی و همچنین ساعت های هوشمند معمولی مبتنی بر سیستم عامل Wear OS (همانند مدل Fossil Carlyle Gen 5) دارد. ساعت های هوشمند قبلی این کمپانی (مثل Fossil Q Activist)، به جای نمایش نوتیفیکیشن ها روی نمایشگر، از عقربه ها برای نمایش دادن آنها استفاده می کردند؛ این مسئله باعث می شد تا این محصولات فقط اپلیکیشنی که نوتیفیکیشن را ارسال کرده نمایش داده و نتوانند اعلانات پیچیده تر را نمایش دهند.
برخورداری ساعت هوشمند Fossil Hybrid HR از نمایشگر به معنی نمایش اطلاعات بیشتر به کاربر است. البته این گجت توانایی های یک ساعت هوشمند تمام عیار مبتنی بر سیستم عامل Wear OS را ندارد، ولی می تواند اطلاعاتی همچون تعداد قدم ها، ضربان قلب، اطلاعات هواشناسی و پیش نمایش نوتیفیکیشن ها را نمایش دهد.شرکت فاسیل می گوید به کمک ساعت هوشمند Fossil Hybrid HR می توان پخش موزیک را کنترل کرد و به تماس ها پاسخ داد. باتری 55 میلی آمپر ساعتی این گجت در مدت زمان 60 دقیقه به طور 100 درصد شارژ می شود. متاسفانه خبری از GPS و پشتیبانی از Google Pay نیست.ساعت هوشمند Fossil Hybrid HR از امروز به قیمت 195 دلار قابل پیش خرید است.
