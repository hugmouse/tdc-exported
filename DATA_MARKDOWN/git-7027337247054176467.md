
# خراسان رضوی: خسارت 20 میلیاردی سیل در تربت‌جام

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696355/%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%AE%D8%B3%D8%A7%D8%B1%D8%AA-20-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%B3%DB%8C%D9%84-%D8%AF%D8%B1-%D8%AA%D8%B1%D8%A8%D8%AA%E2%80%8C%D8%AC%D8%A7%D9%85)

فرماندار و شهردار تربت‌جام از خسارت‌های میلیاردی به زیرساخت‌های این شهرستان بر اثر سیل خبر دادند.فرماندار شهرستان تربت‌جام در گفتگو با ایسنا بیان کرد: سیل عصر پنجشنبه (۹ آبان) به زیرساخت‌های اداری، کشاورزی، دامداری، منازل، مغازه‌ها و واحد‌های تجاری شهرستان خساراتی را وارد کرد که برآورد اولیه ستاد مدیریت بحران شهرستان از مبلغ این خسارت‌ها ۲۰ میلیارد تومان است.مرتضی حمیدی افزود: پنجشنبه بارندگی شدیدی در شهر تربت‌جام داشتیم که با توجه به گزارش‌های هواشناسی به تمامی دستگاه‌ها درباره این بارش ابلاغ هم شده بود و خوشبختانه این بارش به خوبی مهار شد؛ در این بارش که ساعت پنج بعد از ظهر اتفاق افتاد، در کمتر از بیست دقیقه، ۲۰ میلی‌متر بارش داشتیم که قابل کنترل بود و مشکلی ایجاد نکرد.  
وی ادامه داد: نیرو‌های مدیریت بحران شهرستان در حال مهار بارش مذکور بودند که حدود ساعت ۱۹ با ورود حجم زیادی از آب به داخل شهر مواجه شدیم که پس از برآورد‌های کارشناسان مشخص گردید این سیل به دلیل بارش تگرگ در ارتفاعات کوه بزد بوده است.حمیدی گفت: تگرگ‌ها و بارش‌های ارتفاعات وارد مسیل‌ها نشد و بنابراین از طریق دشت وارد شهر گردید.همچنین سیدعلی حسینی، شهردار تربت‌جام به ایسنا گفت: این سیل به تاسیسات شهری به ویژه فضای سبز خسارت زیادی وارد کرده است که برآورد‌های اولیه کارشناسان حاکی از خسارت ۱۵ میلیارد تومانی به حوزه‌ی شهری است.وی تصریح کرد: ۱۰۰ مورد آب افتادگی منازل و ۲۵ مورد آب افتادگی کوچه‌های بن بست را داشتیم که پرسنل شهرداری و هلال‌احمر اقدام به رفع موارد کردند.حسینی تاکید کرد: پنج شنبه با حجم آب بی‌سابقه‌ای مواجه بودیم و آن‌چه اتفاق افتاد آب‌گرفتگی شهری نبود و سیلی بود که وارد شهر شده بود. حجم آب در بلوار‌های عریض شهر با عرض ۴۰ الی ۵۰ متر به ارتفاع یک متر رسیده بود.  
وی گفت: این سیل از سمت بالادست شهر به دلیل بارش تگرگ در ارتفاعات وارد شهر شد که در همان ابتدا با همکاری سایر دستگاه‌های شهرستان تلاش کردیم سیلاب را در بالادست منحرف و پخش نماییم تا حجم آب متمرکز نشود. البته خوشبختانه به دلیل اقدامات پیشگیرانه‌ای که در اواخر سال گذشته و اوایل امسال توسط ستاد مدیریت بحران شهرستان انجام شده بود، بسیاری از مسیل‌ها اصلاح و بند‌ها و ساخت‌وساز‌های غیرمجاز تخریب شده بودند، اما این کار همچنان باید انجام شود.شهردار تربت جام اظهار کرد: شهرداری تربت‌جام نیز طی سال‌های اخیر بیش از ده‌ها کیلومتر کانال آب‌های سطحی را اصلاح و ایجاد کرد، اما همان طور که عنوان شد حجم آب در عصر پنجشنبه به میزانی نبود که با کانال آب‌های سطحی مهار شود.
