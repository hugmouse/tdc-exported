
# Идея: Норвегия да облага с по-сурови данъци сьомгата

Published at: **2019-11-05T00:15:00+00:00**

Author: **Красимир Ангелов**

Original: [Dnes.bg](https://www.dnes.bg/business/2019/11/05/ideia-norvegiia-da-oblaga-s-po-surovi-danyci-siomgata.428556)

Най-големият производител на сьомга в света - Норвегия, ще печели повече от продажбите на риба, въвеждайки нов данък за рибните ферми, заради това, че използват природните ресурси на страната, съобщава назначената от правителството комисия, цитирана от Bloomberg TV Bulgaria.
Правителството, управлявано от консерваторите, създаде въпросната комисия миналата година, след като опозицията настояваше държавата да взима по-голяма част от печалбата на най-голямата експортна индустрия в Норвегия след петрола и газта. Все още не е ясно как ще постъпи правителството, след като повечето от партиите са против предложението.
Повечето от членовете на правителствената комисия, ръководена от професора по икономика Карън Хелен Ултвейт-Мо, предлагат създаването на нов данък от 40% върху печалбите на стопаните. От комисията препоръчват и да се премахне данъкът върху собствеността на съоръжения за отглеждане на риба.
Новият налог би осигурил данъчни приходи от около 7 млрд. крони (770 млн. долара) годишно, въпреки че тази цифра би могла да се колебае. Данъкът върху природните ресурси би бил и доста над корпоративния данък в Норвегия, който е 22%.
"Страната трябва да вземе предвид историята на своята петролна индустрия, когато решава как да облага с данък риболовството – бизнес, който се очаква да расте през следващата година", заяви в понеделник Карън Хелен Ултвейт-Мо.
Производството на петрол се е облагало с големи данъци още от начало и това е помогнало на Норвегия да натрупа държавен фонд с 1,1, трлн. долара – най-големият в света. "Как би изглеждала норвежката социална държава без този умен избор", попита ръководителят на правителствената комисия.
В момента Норвегия има допълнителни данъци за използване на природните ресурси при производството на нефт и газ, както и при производството на хидроенергията. Този данъци обикновено са базирани на икономическа дейност, свързана с правата за използване на природните ресурси. Крайбрежната ивица на Норвегия е едно от малкото места в света, където условията са идеални за отглеждане на сьомга и пъстърва.
През следващите три месеца правителството ще проведе публично обсъждане по темата.
"Малко вероятно е настоящето правителство да въведе данъка, тъй като всички партии в правителството заявиха, че са против него, но след изборите през 2021 г. това може да се промени", коментираха от Pareto Securities AS.
Норвегия е добила 1.1 млн. тона атлантическа сьомга за 2018 г., като това е повече от половината световен добив и почти двойно колкото Чили, която е втората най-голяма страна по добив, според Mowi ASA, най-голямата компания за отглеждане на сьомга в света.
Намиращите се в Осло производители на сьомга като Mowi, SalMar ASA и Leroy Seafood Group ASA отбелязаха забележителни печалби благодарение на по-високите цени и ограниченията в предлагането през последните години. През последната една година, този растеж се забави на фона на спада в цените.
