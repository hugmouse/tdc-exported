
# प्रदूषण की वजह से बदहाल पड़ी दिल्ली को लेकर क्या बोलीं जर्मन चांसलर मर्केल

Published at: **2019-11-02T09:36:50+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-what-did-german-chancellor-merkel-speak-about-delhi-pollution-2828309.html)

दो दिन के लिए भारत दौरे पर आईं जर्मनी की चांसलर एंजेला मार्केल ने दिल्ली में एक व्यापार बैठक को संबोधित करते हुए कहा कि हमने हरित शहरी गतिशीलता के लिए भारत-जर्मन साझेदारी शुरू की है। हमने इस दिशा में एक बिलियन अमेरिकी डॉलर खर्च किए हैं।
उन्होंने कहा कि हम तमिलनाडु में बस परिवहन के क्षेत्र में सुधार के लिए 200 मिलीयन यूरो खर्च करेंगे। वहीं इस समय दिल्ली में बड़ा मुद्दा बने प्रदूषण को लेकर उन्होंने कहा कि जिसने कल दिल्ली में प्रदूषण को देखा था जिससे डीजल बसों को इलेक्ट्रिक बसों से बदलने के लिए अच्छा तर्क मिल गया होगा। गौरतलब है कि मर्केल ने व्यापार बैठक को संबोधित करने के बाद दिल्ली के द्वारका सेक्टर-21 में इलेक्ट्रिक रिक्शा के संचालकों से मुलाकात की।
चांसलर एंजेला मर्केल ने प्रधानमंत्री नरेंद्र मोदी के साथ 'विशेष बैठक से पूर्व शुक्रवार को जर्मन मीडिया से कहा कि कश्मीर में मौजूदा स्थिति ''स्थायी नहीं है और निश्चित ही इसे बदलने की आवश्यकता है। इससे पहले मोदी और मर्केल ने शुकवार को पांचवें भारत-जर्मनी अंतर सरकारी विमर्श (आईजीसी) की सह-अध्यक्षता की। जर्मन सूत्रों ने मर्केल के हवाले से कहा, ''चूंकि इस समय कश्मीर में स्थिति स्थायी और अच्छी नहीं है तो इसे निश्चित तौर पर बदलने की आवश्यकता है। जर्मन चांसलर की यह टिप्पणी ऐसे समय में आयी है जब अमेरिका समेत कुछ विदेशी सांसदों ने अगस्त में जम्मू कश्मीर का विशेष दर्जा हटाने के लिए अनुच्छेद 370 को रद्द करने के बाद सरकार द्वारा लगायी पाबंदियों पर चिंता जतायी है।
