
# IPL में 'पावर प्लेयर' लाने पर विचार, सौरव गांगुली लेंगे अंतिम फैसला

Published at: **2019-11-04T16:06:30+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-bcci-president-saurav-ganguly-will-take-decision-on-power-player-in-ipl-2831833.html)

आईपीएल मैच के दौरान किसी खिलाड़ी के बदले स्थानापन्न खिलाड़ी उतारने को लेकर बुधवार को मुंबई में होने वाली संचालन परिषद की बैठक में विचार किया जा सकता है लेकिन इस पर अंतिम फैसला बीसीसीआई अध्यक्ष सौरव गांगुली ही करेंगे। आईपीएल संचालन टीम के वरिष्ठ कार्यकारी ने कुछ महीने पहले पारंपरिक एकादश से इतर टीम बनाने के लिये रूपरेखा तैयार की थी जिसमें 'पावर प्लेयर का जिक्र है। इसके अनुसार जो खिलाड़ी अंतिम एकादश में शामिल नहीं है वह बल्लेबाजी या गेंदबाजी करने के लिये उतर सकता है।
बीसीसीआई के एक वरिष्ठ पदाधिकारी ने गोपनीयता की शर्त पर पीटीआई से कहा, ''अंतिम फैसला बीसीसीआई अध्यक्ष करेंगे। वह निश्चित तौर पर आईपीएल संचालन परिषद तथा उसके चेयरमैन बृजेश पटेल और अन्य पदाधिकारियों के साथ चर्चा करेंगे लेकिन इसके लिये कई चीजों पर गौर करना होगा। गांगुली इस पर टिप्पणी के लिये उपलब्ध नहीं थे लेकिन अध्यक्ष के करीबी सूत्र ने कहा कि इस तरह की अवधारणा लागू करने को लेकर कई तरह की आशंकाएं है क्योंकि इससे क्रिकेट का मूल रूप ही बदल जाएगा।

        
          देवधर ट्रॉफी 2019: कार्तिक ने हैरतअंगेज कैच पकड़ पार्थिव को भेजा पवेलियन, VIDEO वायरल
        
      
सूत्र ने कहा, ''अभी कुछ भी फैसला नहीं किया गया है। यही नहीं जबकि मुश्ताक अली ट्राफी शुरू होने में अभी चार दिन का समय बचा है तो क्या इस तरह की अवधारणा अभी लागू हो पाएगी? अभी हम कुछ नहीं जानते। आईपीएल संचालन टीम में एक वर्ग ऐसा है जो कि नौ नवंबर से शुरू होने वाले राष्ट्रीय टी20 टूर्नामेंट सैयद मुश्ताक अली ट्राफी के दौरान इसे आजमाना चाहता है लेकिन बीसीसीआई के एक वर्ग का मानना है कि इससे एक आईपीएल फ्रेंचाइजी को फायदा होगा जिसके अधिकतर खिलाड़ी उम्रदराज हैं।
एक अधिकारी ने सवालिया अंदाज में कहा, ''एक टीम ऐसी है जिसे 2020 आईपीएल में इस तरह की कुछ मदद की जरूरत है क्योंकि उसके प्रमुख खिलाड़ियों की उम्र 35 साल से अधिक है। इस अवधारणा के जनक ने क्या उस फ्रेंचाइजी को ध्यान में रखकर इसे तैयार किया?

        
          शुभमन गिल ने रचा इतिहास, 'किंग' कोहली का दशक पुराना रिकॉर्ड तोड़ा
        
      
