
# ذوالنور: دشمنان پوشک بچه را طوری تولید می‌کنند که موجب عقیم‌سازی می‌شود

Published at: **2019-11-05T13:02:00+00:00**

Author: ****

Original: [جامعه خبری تحلیلی الف](https://www.alef.ir/news/3980814098.html)

رئیس کمیسیون امنیت ملی و سیاست خارجی مجلس با بیان اینکه امروز یکی از بسترهای آسیب به جمعیت، عرصه بیوتروریسم است که متاسفانه کمتر مورد توجه قرار می‌گیرد، گفت: گاها دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.
به گزارش ایرنا، حجت‌الاسلام مجتبی ذوالنور در همایش ملی پدافند غیرعامل که امروز سه‌شنبه ۱۴ آبان در سالن‌ همایش‌های بین‌المللی سازمان صدا وسیما برگزار شد، طی سخنانی اظهار داشت: دفاعی موفق است که پیش‌دستانه و مانع خسارت باشد و از قبل، هجوم را پیش‌بینی کند.
وی با بیان اینکه پدافند غیرعامل در ابعاد مختلف تاب‌آوری را ایجاد می‌کند، افزود: امروز تاکتیک‌های تهاجم دشمنان تغییر کرده است؛ اهداف دشمن هیچ‌گاه تغییر نمی‌کند بلکه راهبردها و ابزار آنها تغییر می‌کند.
رئیس کمیسیون امنیت ملی و سیاست خارجی با بیان اینکه هدف اصلی دشمنان ما براندازی است و هر اقدامی که این بخش از ماموریت آنها را محقق کند، مورد توجه دشمنان است، عنوان کرد: براندازی یک نسخه واحد برای تمام حکومت‌های جهان نیست بلکه متناسب بر هر نظامی تعریف می‌شود.
ذوالنور بیان کرد: جنگ سخت و تهدید نظامی، هم آشکار و پرهزینه است و هم محبوبیت ایجاد نمی‌کند به همین خاطر امروز جنگ نرم در دستور کار دشمن است.
وی ادامه داد: یک تعریف و مصداقی که هیچ جامعه‌شناسی در آن خدشه ایجاد نکرده است، این است که سرمایه ملی یعنی اعتبار عمومی به این معنا که دوام و بقای حکومت بستگی به میزان اعتبار عمومی آن دارد؛ امروز دشمن بر روی موضوع «اعتبار عمومی نظام اسلامی» تمرکز کرده است و از بین بردن اعتماد مردم به نظام، هدف اصلی اوست.
رئیس کمیسیون امنیت ملی و سیاست خارجی مجلس با بیان اینکه امروز یکی از بسترهای آسیب به جمعیت، عرصه بیوتروریسم است که متاسفانه کمتر مورد توجه قرار می‌گیرد، گفت: گاها دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.
ذوالنور با بیان اینکه موضوع تراریخته‌ها یک تهدید جدی است، عنوان کرد: مافیاهای خطرناکی پشت موضوع تراریخته‌ها هستند که سالوس‌وار نظر تصمیم‌گیرندگان کشور را دچار انحراف می‌کنند.
وی تاکید کرد: ما باید آزمایشگاه‌ها و مراکز تحقیقاتی قوی برای آزمایش محصولات تراریخته داشته باشیم.
رئیس کمیسیون امنیت ملی و سیاست خارجی با بیان اینکه ابعاد اعتقادی و وحدت‌آمیز مردم ما، از دیگر عرصه‌هایی است که دشمن بر روی آن تمرکز کرده است، افزود: اعتقاد من این است که فضای مجازی یک شمشیر دو لبه است ولی تیغه آن در دست ماست و دسته آن در دست ما نیست.
ذوالنور با بیان اینکه متاسفانه هنوز در کشور ما «پدافند غیرعامل» به یک فرهنگ عمومی تبدیل نشده است، تصریح کرد: ما در مجلس و کمیسیون امنیت ملی وسیاست خارجی، آمادگی داریم برای فرهنگ‌سازی پدافند غیرعامل، قانون مصوب کنیم و دولت را ملزم کنیم که اقدامات و برنامه‌هایش، دارای پیوست پدافند غیرعامل باشد.
وی با بیان اینکه تهدید همیشگی است و ما باید پدافند عامل و غیرعامل را همیشه در دستورکار داشته باشیم، گفت: امروز قانون پدافند غیرعامل، تحت یک ماده واحده در کمیسیون امنیت ملی در دست بررسی است.
رئیس کمیسیون امنیت ملی و سیاست خارجی مجلس خاطرنشان کرد: تا زمانی‌که ما بر مبانی واصول و ارزش‌های خود پایبند هستیم، دشمنان ما که در تقابل با این اصول و ارزش‌ها هستند، آیا دست از سر ما برمی‌دارند؟
