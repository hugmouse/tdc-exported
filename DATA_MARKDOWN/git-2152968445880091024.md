
# 44% гласували с преференции, в Симитли почти всички

Published at: **2019-11-06T22:15:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/06/44-glasuvali-s-preferencii-v-simitli-pochti-vsichki.428787)

44 % от избирателите, които са отишли до урните на местния вот са се възползвали от преференциите, съобщи говорителят на ЦИК Александър Андреев.
Това означава, че приблизително 1 363 183 избиратели са се възползвали от възможността да пренареждат листите.Най-много с преференции е гласувано в Симитли – 92 %. Челопеч – 86 %. Най-малко – в Черноочене – 3 %, Якоруда – 4 %, Хитрино – 8 %. В Столична община – 21 %. Пловдив – 36 %. Във Варна – 45 %. В другите по-големи градове варира между 40 и 50 % използването на преференции. В 16 от листите има пренареждане на основата на преференциите.
Избирателната активност към 20.00 часа на втория тур е 42,10 %, като тя е изчислена на основата на общия брой избиратели, които са гласували за кметове на общини и кметове на кметства, което като абсолютно число са 1 674 147 избиратели, съобщи още Александър Андреев.
Във връзка с възникналата техническа грешна на ЦИК той призна, че става въпрос за преброяване на подписите в избирателните списъци.
"Числото е взето на основата на избирателите, по подписите в избирателните списъци. Говорим за избиратели, а не за гласове. Все още има такива данни, които излизат, че става въпрос за гласове, не за избиратели“, посочи Андреев.
По данни на ЦИК най-висока активност е отчетена в Белене и в Георги Дамяново – 83,33 %, а в Белене – 83,3 %. Най-ниската избирателна активност е в Пловдив – 28,91 % и във Варна – 28,97 %.
