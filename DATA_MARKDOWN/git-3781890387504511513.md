
# 'บาโลเตลลี' เดือดโดนแฟน 'เวโรนา' เหยียดผิว

Published at: **2019-11-04T06:38:00+00:00**

Author: ****

Original: [เดลินิวส์](https://www.dailynews.co.th/sports/739907)


        มาริโอ บาโลเตลลี เดือดจัดโดนแฟนบอลเหยียดผิวในเกมที่ เบรสชา ต้นสังกัดบุกพ่าย เวโรนา 1-2 เมื่อวันอาทิตย์ ชี้เป็นเรื่องน่าละอายสุด ๆ
      
มาริโอ บาโลเตลลี ดาวยิงจอมแสบของ เบรสชา ทีมในศึกกัลโช เซเรีย อา อิตาลี ออกโรงจวกยับแฟนบอล เวโรนา ที่แสดงพฤติกรรมเหยียดผิวใส่ตัวเขา ในเกมลีกนัดที่ต้นสังกัดของเขาบุกพ่าย 1-2 เมื่อวันอาทิตย์ที่ผ่านมา หลังเจ้าตัวฟิวส์ขาดหวดบอลใส่กองเชียร์เจ้าถิ่น และทำท่าจะเดินออกจากสนามหลังโดนทำเสียงลิงล้อเลียนในช่วงต้นครึ่งหลัง จนเกมต้องหยุดลงชั่วคราว ก่อนที่ผู้ตัดสินรวมถึงนักเตะทั้ง 2 ทีมจะโน้มน้าวให้อดีตหัวหอกทีมชาติอิตาลีลงเล่นต่อไป     หลังจบเกม อิวาน ยูริช กุนซือ เวโรนา ปฏิเสธว่ามันไม่มีการแสดงพฤติกรรมเหยียดผิวจากแฟนบอลแต่อย่างใดทั้งสิ้น อย่างไรก็ตาม บาโลเตลลี ยังยืนยันว่าเขาโดนกระทำ โดยโพสต์ข้อความบนอินสตาแกรมส่วนตัวว่า “คนบนอัฒจันทร์ที่ทำเสียงลิงใส่ผม พวกนายมันน่ารังเกียจมาก ๆ คุณกล้าทำแบบนั้นต่อหน้าลูกเมีย ญาติ พ่อแม่ และคนรู้จักได้ยังไงกัน มันน่าละอายสุด ๆ ผมต้องขอบคุณเพื่อนนักฟุตบอลทั้งในและนอกสนามที่อยู่เคียงข้างผม รวมถึงข้อความที่ผมได้รับจากบรรดาแฟนบอลด้วย ผมขอขอบคุณมาก ๆ พวกคุณพิสูจน์แล้วว่าพวกคุณคือคนจริง ไม่เหมือนพวกที่ไม่ยอมรับความเป็นจริงพวกนั้น”  เครดิตภาพ : AP
