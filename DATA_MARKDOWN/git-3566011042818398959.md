
# زمان فرآیند ثبت دارایی نمایندگان مجلس مشخص شد

Published at: **2019-11-02T13:09:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544130.html/%D8%B2%D9%85%D8%A7%D9%86-%D9%81%D8%B1%D8%A2%DB%8C%D9%86%D8%AF-%D8%AB%D8%A8%D8%AA-%D8%AF%D8%A7%D8%B1%D8%A7%DB%8C%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D9%85%D8%B4%D8%AE%D8%B5-%D8%B4%D8%AF)

نماینده مجلس گفت: از امروز کارشناسان فناوری قوه قضائیه برای دریافت اطلاعات اموال نمایندگان و خانواده‌های آنها برای ثبت در سامانه در نظر گرفته شده در مجلس مستقر شدند و ثبت دارایی از فردا آغاز می شود.
به گزارش شبکه اطلاع رسانی راه دانا؛ احمد امیرآبادی فراهانی عضو هیأت رئیسه مجلس شورای اسلامی، درباره آخرین وضعیت استقرار تیمی از قوه قضائیه در پارلمان جهت ثبت اموال و دارایی نمایندگان، گفت: امروز (شنبه) حجت الاسلام حمید شهریاری معاون قوه قضائیه و رئیس مرکز آمار و فناوری اطلاعات این قوه دستور استقرار کارشناسان دستگاه قضایی را در مجلس شورای اسلامی به منظور ثبت اموال و دارایی نمایندگان مجلس صادر کردند. 
وی افزود: نمایندگان مجلس فردا (یکشنبه) و در خلال جلسه علنی مجلس، اطلاعات اموال و دارایی خود را در سامانه قوه قضائیه ثبت کرده و این اقدام در روزهای آینده نیز صورت خواهد گرفت.    عضو هیأت رئیسه مجلس تصریح کرد: ثبت اطلاعات اموال و دارایی نمایندگان مجلس و کارشناسان قوه قضائیه تا زمانی که دستگاه عدلیه و سامانه ثبت اطلاعات باز باشد، ادامه خواهد داشت.    امیرآبادی خاطرنشان کرد: در خلال جلسات علنی فردا و روزهای آینده مجلس، نمایندگان به فراخور فرصتی که پیدا خواهند کرد، اطلاعات خود را در این سامانه ثبت و ضبط خواهند کرد.    وی گفت: به اندازه کافی سیستم‌های رایانه‌ای لازم جهت ثبت اموال و دارایی نمایندگان مجلس در هیأت رئیسه مستقر شده است تا برای نهایی کردن اطلاعات سامانه درنظر گرفته شده مشکلی وجود نداشته باشد.    وی ادامه داد: این میز تا زمانی که همه نمایندگان مجلس و خانواده‌های آنها اطلاعات اموال و دارایی خود را ثبت کنند، در مجلس مستقر می‌ماند.    منبع: فارس
