
# 
        از کارشکنی استانداری سیستان و بلوچستان در بازدید از گمرکات تا تخلفات گسترده سودجویان و بازی با جان مردم
      

Published at: **2019-11-03T23:27:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637957/%D8%A7%D8%B2-%DA%A9%D8%A7%D8%B1%D8%B4%DA%A9%D9%86%DB%8C-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%AF%D8%B1-%D8%A8%D8%A7%D8%B2%D8%AF%DB%8C%D8%AF-%D8%A7%D8%B2-%DA%AF%D9%85%D8%B1%DA%A9%D8%A7%D8%AA-%D8%AA%D8%A7-%D8%AA%D8%AE%D9%84%D9%81%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D8%B3%D9%88%D8%AF%D8%AC%D9%88%DB%8C%D8%A7%D9%86-%D9%88-%D8%A8%D8%A7%D8%B2%DB%8C-%D8%A8%D8%A7-%D8%AC%D8%A7%D9%86-%D9%85%D8%B1%D8%AF%D9%85)

گروه اقتصای: امیر خجسته نایب‌رئیس کمیسیون اصل نود، شنبه چهارم آبان ماه 1398 از گمرکات و مرکز آمار استان سیستان و بلوچستان بازدید می‌کند. او از حضور نمایندگان کمیسیون متبوعش در استان سیستان و بلوچستان باهدف بازدید و بررسی مبادی ورودی و خروجی کالا از کشور و مبارزه با قاچاق کالا و ارز از گمرکات بنادر و مناطق آزاد چابهار و همچنین پایانه مرزی میلک "نقطه صفر مرزی افغانستان" خبر می‌دهد.
 
 

        کارشکنی‌های استانداری سیستان و بلوچستان در بازدید از گمرکات چابهار
      
به گزارش بولتن نیوز، خجسته اما از کارشکنی‌های صورت گرفته در مراحل انجام بازدید از گمرکات مناطق آزاد چابهار گلایه می‌کند و می‌گوید: هم‌زمان با اعزام هیئت پارلمانی به چابهار متأسفانه هماهنگی‌هایی انجام‌شده بود تا مانع از سفر هیئت پارلمانی به چابهار شوند که با تلاش و اصرار این تیم و صرف زمان و طی مسافت طولانی تیم کارشناسی وارد منطقه چابهار شد و کار بررسی میدانی را آغاز کردند.
 
نایب‌رئیس کمیسیون اصل ۹۰ مجلس در تشریح گزارش بررسی‌های میدانی هیئت پارلمانی از گمرک چابهار، اظهار داشته: با ورود هیئت پارلمانی به‌صورت شبانه در وهله اول از اسکله شهید بهشتی و بندر چابهار بازدید به عمل آمد، در این بازدید مشخص شد ظرفیت انبارهای این شهرستان از کالاهایی همچون شکر، ذرت، برنج و جو پٌر است که با توجه به حساسیت موضوع و بررسی‌های صورت گرفته مشخص شد این کالاها مختص به افراد خاصی است که انحصار این کالاها را در یَد خود گرفته‌اند.
 
خجسته بابیان اینکه کارشکنی استانداری سیستان و بلوچستان نسبت به عدم همراهی و هماهنگی‌های لازم در این بازدید را پیگیری خواهد کرد، می‌گوید: این کالاها توسط برخی شرکت‌های دولتی خریداری اما در اصل متعلق به شرکت‌های خصوصی بودند؛ با توجه به ممنوعیت واردات این اقلام به کشور، شرکت‌های دولتی کالاهای خود را باواسطه خریداری می‌کنند که در این خصوص بررسی‌های لازم را انجام خواهیم داد.
 
 

        آزمایش‌های اداره استاندارد در زمان حمل بار در داخل کشتی و نه در زمان ترخیص
      
وی تأکید می‌کند: به دلیل عدم وجود ناوگان مناسب حمل‌ونقل و حساسیت گمرک چابهار، مقدار زیادی از کالاها در انبار وجود دارد که با بررسی‌های صورت گرفته و اخذ استعلامات لازم در رابطه با آزمایش‌های اداره استاندارد مشخص شد آزمایش‌های این کالاها در زمان حمل بار در داخل کشتی صورت گرفته است.
 
رئیس فراکسیون مبارزه با مفاسد اقتصادی مجلس بابیان اینکه طبق قانون، چنانچه کالایی پس از آزمایش‌های استاندارد در حدود یک ماه از گمرک ترخیص و خارج نشود، مجدداً باید صاحبان کالا، مسئولان بنادر و گمرک اقدام به انجام آزمایش‌های استاندارد نمایند، تصریح می‌کند: این کالاها چندین ماه است که در بنادر چابهار رسوب گردیده است که شامل، بیش از هزاران تن ذرت، ۲۵ هزار تن شکر خام، ۱۷ هزار تن برنج و بیش از ۳۰ هزار تن جو است.
 
خجسته بابیان اینکه مقدار زیادی جو در هوای آزاد و در کنار ساحل و اسکله و در مجاورت دریا به‌دوراز رعایت موازین بهداشتی نگهداری می‌شود، اظهار می‌کند: مستندات آزمایشگاهی برای ارائه به سازمان استاندارد و مرکز بهداشت شهرستان جمع‌آوری شد.
 

        ترخیص 
        ۱۷
         هزار تن برنج 
        ۴۲۰۰
         تومانی بدون تشریفات گمرکی
      
در خلال این بازدید هیئت همراه امیر خجسته با محموله 17 هزار تنی واردات برنج که توسط یک شرکت دولتی با ارز 4200 تومانی اظهار شده بود، برخورد می‌کنند که با بررسی‌های انجام‌شده مشخص می‌شود این حجم از واردات بدون رعایت تشریفات گمرکی همراه با فشار مسئولین کشوری و استانی بدون پته عبور و با فرار از پرداخت حق‌وحقوق، عوارض گمرکی و بدون هیچ‌گونه کنترل و نظارتی وارد و از درب خروج گمرک خارج‌شده است.
 
 
خجسته بابیان اینکه قبل از انتقال کالای اساسی به انبار صاحب کالا بایستی از آن در انبار گمرک به‌منظور طی مراحل تشریفات قانونی نگهداری شود، می‌گوید: این حجم از واردات با حمل مستقیم کالا از کشتی به انبار صاحب کالا انتقال‌یافته که البته با بررسی هیئت پارلمانی مشخص شد بعضاً با تنظیم صورت‌جلسه بدون رعایت تشریفات قانونی توسط برخی مسئولین استانی و معاونین وزارت صمت و گمرک از استان خارج‌شده است.
 
نایب‌رئیس کمیسیون اصل نود مجلس تصریح می‌کند: باوجود خلأهای نظارتی و قانونی ترخیص کالا از گمرک این روند معیوب به بازیچه دست برخی سوداگران اقتصادی تبدیل‌شده است که با نپرداختن مالیات و عوارض، ورودی گمرک، با لابی‌های سیاسی اقدام به اخلال در نظام اقتصادی کشور می‌کنند.
 

        ماجرای تخلفات یک شرکت خودروسازی داخلی برای فرار از پرداخت عوارض گمرکی
      
امیر خجسته با اشاره به بررسی پرونده‌های اظهارات خلاف واقع برخی خودروسازان به گمرک، توسط هیئت همراهش، می‌گوید: این خودروسازان، خودروی کامل را به‌صورت قطعات نیمه آماده (Skd) وارد کشور کرده اما در فاکتورهای غیرواقعی واردات را به‌صورت قطعات کاملاً منفصله (CKD) اظهار کرده‌اند و از این محل، حقوق دولتی و گمرکی هنگفتی ضایع‌شده است که مستندات این تخلفات ارزیابی و جمع‌آوری‌شده است.
 
این نماینده مجلس اضافه کرده است: قطعاً مسئولان مربوطه در جلسه کمیسیون نسبت به این موارد و موارد دیگری همچون دور زدن قوانین و مقررات صادرات و واردات به‌خصوص در مورد دو شرکت کره‌ای به صورتی که کالای تقریباً کامل را از مرزهای مختلف وارد می‌کردند و در داخل کشور تنها مونتاژ می‌کردند، پاسخگو باشند.
 
خجسته همچنین گفته است: علاوه بر این گزارش‌هایی در خصوص تخلفات برخی از شرکت‌های تولید محصول پلاستیک که در منطقه آزاد مستقر هستند موردبررسی قرار گرفت. این شرکت‌ها مواد خام پتروشیمی را برای ساخت محصول نهایی از بورس کشور با تعهد تولید محصول خریداری کرده‌اند ولی متأسفانه مواد اولیه و خام را به منطقه آزاد وارد نکرده و محصولی تولید نکرده‌اند.
 
 
وی تصریح می‌کند: این شرکت‌ها ماده اولیه را در داخل کشور به فروش می‌رساندند که این موضوع مغایر قانون بوده و موجب عدم پرداخت حداقل ۹ درصد مالیات بر ارزش‌افزوده است و موجب شده است که حقوق دولت و مالیات‌های مربوطه به میزان میلیاردها تومان به حیطه وصول درنیاید.
 
نایب‌رئیس کمیسیون اصل ۹۰ مجلس بابیان اینکه همچنین «پرونده صنایع تکمیلی و پردازشی در منطقه آزاد چابهار» موردبررسی قرار گرفت، می‌گوید: در این پرونده تعدادی از شرکت‌ها که باید ارزش‌افزوده و تولید داشته باشند، اقدام به مبادلات و واردات مستقیم کالا نموده‌اند. گزارش‌های این شرکت‌ها در خصوص تولید در منطقه آزاد نیز عمدتاً غیرواقعی است؛ این گزارش‌ها موردبررسی قرار گرفت و نتایج آن اعلام خواهد شد.
 
خجسته در مورد واگذاری اراضی منطقه آزاد چابهار هم می‌گوید: این اراضی باید برای اجرای طرح‌های سرمایه‌گذاری انجام می‌شد، طبق گزارش‌های واگذاری این زمین‌ها عمدتاً انجام‌نشده است و نیازمند بررسی‌های بیشتر و مستندسازی است.
 
وی در خصوص پرونده سود بازرگانی کالاهایی که از طریق مناطق آزاد وارد کشور می‌شود، افزوده: این موضوع مغایر تبصره یک ماده ۱۱۷ قانون برنامه پنجم توسعه و بند الف ماده ۶ قانون برنامه ششم توسعه و همچنین آرای صادره توسط دیوان عدالت اداری مربوط به ابطال برخی مصوبات هیئت‌وزیران، است و در این خصوص کار کارشناسی و بررسی‌های کاملی انجام‌شده است که به‌زودی با ارائه مستندات در کمیسیون مطرح خواهیم کرد.
 
رئیس فراکسیون مبارزه با مفاسد اقتصادی مجلس با اشاره به پرونده واردات کالاهای لوکس در سنوات گذشته که با استفاده از قبوض انبارهای جعلی منطقه آزاد چابهار تحت عنوان لوازم‌خانگی صورت می‌گرفت، گفته: این پرونده مبالغ هنگفتی از حقوق دولتی و مالیات‌های متعلقه را تضییع کرده که مسئولان مربوطه باید جوابگو باشند.
 

        چهار هزار شناور بدون هویت؛ مأمور حمل قاچاق سوخت به پاکستان
      
این هیئت طی بازدید از نقطه صفر مرزی ایران و پاکستان از مرز دریایی بریس و کواتر مستنداتی به دست می‌آورد که بر طبق آن حدود 4 هزار شناور بدون هویت در منطقه، کار قاچاق سوخت به پاکستان را عملی می‌کنند.
 
 
خجسته بابیان اینکه این مرز یکی از مرزهای استراتژیک و امنیتی است، گفته: مسئولین دولتی بایستی نسبت به شناسایی و ساماندهی این شناورها اقدام نمایند و با احداث ایستگاه‌های مرزبانی و سکوهای شناور اقدامات لازم را عملیاتی نمایند.
 
نایب‌رئیس کمیسیون اصل 90 مجلس با اشاره به اینکه بازارچه‌های مرزی و محلی در این مرز فاقد فعالیت سالم اقتصادی هستند، اظهار می‌کند: مسئولین مربوطه جهات احیای این بازارچه‌های بایستی اقدام نمایند و زمینه اشتغال‌زایی سالم در این منطقه را فراهم نمایند تا مشخص شود با خروج محصولات ارزآور از کشور چه فوایدی عاید کشور می‌شود؟
 

        پایانه مرزی میلک فاقد ایکس ری کامیونی است
      
نماینده مردم همدان و فامنین در مجلس شورای اسلامی با تشریح بررسی‌های صورت گرفته در پایانه مرزی میلک، می‌گوید: نمایندگان از روند مبارزه با قاچاق کالا و ارز و نحوه کار مبادی ورودی و خروجی کالا و بخش‌های مختلف پایانه مرزی میلک، محل نگهداری کالا، ترخیص واردات و صادرات کالا در این محل بازدید کردند.
 
وی با اشاره به هدف از سفر هیئت پارلمانی کمیسیون اصل 90 به استان سیستان و بلوچستان گفته است: دغدغه مجلس، رفع مشکلات در حوزه گمرکات و یافتن نقاط ضعف قوانین، بازرسی و بررسی وضعیت مورداستفاده است که متأسفانه تاکنون نظارت دقیقی در این زمینه صورت نپذیرفته است.
 
 
خجسته بابیان اینکه در مرز میلک نظارت‌ها دقیق نیست، از نبود "ایکس ری کامیونی" در مرز میلک ابراز تأسف می‌کند و می‌گوید: عمده قاچاق کالا اکثراً مربوط به کالاهای اساسی و به‌صورت چمدانی اتفاق می‌افتد.
 
رئیس فراکسیون مبارزه با مفاسد اقتصادی و اداری مجلس بیان می‌کند: در طی بازدید مواردی همچون قاچاق سوخت سازمان‌یافته به‌صورت تلمبه‌های سیار و پرونده مربوط به ۱۴/۴۰۰ حلب روغن نباتی موردبررسی هیئت پارلمانی قرار گرفت.
 

        سکونت 30 هزار نفر اتباع خارجی و بدون هویت افغان در سیستان و بلوچستان
      
نایب‌رئیس کمیسیون اصل 90 مجلس بابیان اینکه در این استان قریب به 30 هزار نفر اتباع خارجی افغان سکونت دارند، گفته است: اگرچه اکثر این اتباع رابطه خویشاوندی با مرزنشینان ایران و افغانستان دارند؛ اما باید جهت جلوگیری از هرگونه قاچاق با استقرار سیستم‌های نظارتی در مرز و نصب دستگاه‌های ایکس ری این حجم از جمعیت تبعه و قاچاق چمدانی کالا ساماندهی کرد.
 
امیر خجسته تأکید می‌کند: گمرک میلک فقط توسط مرزبانان حفاظت و نظارت می‌شود.
 
نایب‌رئیس کمیسیون اصل 90 مجلس از کارمندان زحمتکش گمرک میلک تشکر می‌کند؛ اما بابت نظارت و هماهنگی پایین در این پایانه حساس و استراتژیک از وزیر اقتصاد و رئیس گمرک می‌خواهد که اقدامات نظارتی گمرکی را انجام دهند و در طی روزهای آینده برای پاسخگویی به کمیسیون اصل نود بیایند.
 
انتهای پیام/#
