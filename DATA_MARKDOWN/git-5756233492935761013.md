
# تعزیرات گرانفروشی «رب» و «نان» را تعقیب می‌کند

Published at: **2019-11-06T14:04:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620219/%D8%AA%D8%B9%D8%B2%DB%8C%D8%B1%D8%A7%D8%AA-%DA%AF%D8%B1%D8%A7%D9%86%D9%81%D8%B1%D9%88%D8%B4%DB%8C-%D8%B1%D8%A8-%D9%88-%D9%86%D8%A7%D9%86-%D8%B1%D8%A7-%D8%AA%D8%B9%D9%82%DB%8C%D8%A8-%D9%85%DB%8C%E2%80%8C%DA%A9%D9%86%D8%AF)


        سخنگوی سازمان تعزیرات حکومتی با انتقاد از کاهش نیافتن قیمت «رب» و «نان» از نظارت جدی در برخورد با گرانفروشی این اقلام خبر داد.
      

        آفتاب‌‌نیوز :
      
سید یاسر رایگانی، سخنگوی سازمان تعزیرات حکومتی گفت: حدود دو ماه پیش مسؤولان سازمان حمایت از حقوق مصرف کنندگان و تولیدکنندگان اعلام کردند که در جلسه‌ای با تولیدکنندگان رب مقرر شده قیمت توافقی اعلام و درج شود، اما متاسفانه پس از دو ماه هیچ خبری نشده است و رب گوجه با قیمت‌های قبلی به فروش می‌رسد.
وی گفت: هم اکنون برخی کارخانه‌ها گوجه را کیلویی ۵۰۰ تومان خریداری می‌کنند، اما هیچ تصمیمی درخصوص کاهش قیمت رب نگرفته اند.
رایگانی افزود: اینکه در برخی فروشگاه‌های زنجیره‌ای خاص رب با تخفیف‌های نجومی و غیرواقعی به فروش برسد پذیرفتنی نیست و اگر قرار به پایین آمدن قیمت است باید قیمت درج شده پایین بیاید که در دسترس همه خریداران و مصرف کنندگان باشد.
وی گفت: ما منتظر تصمیم سازمان حمایت هستیم و معتقدیم این سازمان باید تعارف خود را با تولیدکنندگان رب گوجه کنار بگذارد تا ما هم بتوانیم برخورد کنیم.
رایگانی درباره برخورد تعزیرات با گران فروشی « نان» نیز گفت: سازمان حمایت از حقوق مصرف کنندگان در اطلاعیه‌ای اعلام کرد که همه نانوایی‌های سراسر کشور موظفند از ۱۲ آبان نرخ‌های مصوب را نصب و وزن و کیفیت اعلامی را نیز رعایت کنند.
وی افزود: پیرو این اطلاعیه، ما گشت‌های مشترک تعزیرات را از همین هفته شروع کردیم و قطعا با متخلفان با شدت بیشتری برخورد خواهیم کرد.
سخنگوی سازمان تعزیرات حکومتی با اشاره به اینکه بیشترین تخلفات مربوط به قیمت و کیفیت نان مربوط به شهر تهران است، گفت: هموطنان در صورت مشاهده تخلف با سامانه‌های ۱۳۵ و ۱۲۴ تماس بگیرند.
