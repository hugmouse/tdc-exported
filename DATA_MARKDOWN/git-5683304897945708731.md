
# ഇന്ത്യക്കാരെ യാചകരാക്കിയത് ഗൂഗിളിന്റെ അതിബുദ്ധി, രംഗോലി എവിടെ? ഓഫർ നീട്ടിയത് എന്തിന്?

Published at: **2019-11-01T12:39:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/technology/technology-news/2019/11/01/google-pay-s-stamps-scheme-extended-till-nov-11-as-users-look-for-rangoli-stamp.html)

സേർച്ച് എൻജിൻ ഭീമൻ ഗൂഗിളിന്റെ സർവീസ് ഗൂഗിൾ പേ ഇന്ത്യയില്‍ സജീവമായി മുന്നോട്ടു പോകുകയാണ്. ഈ ദീപാവലിക്ക് വൻ ഓഫറുമായാണ് ഗൂഗിൾ പേ എത്തിയത്. 251 രൂപ മുതൽ ഒരു ലക്ഷം രൂപ വരെ അക്കൗണ്ടിലേക്ക് സമ്മാനമായി ലഭിക്കുമെന്ന് അവകാശപ്പെടുന്ന ഗൂഗിൾ പേയുടെ ക്യാംപയിൻ കഴിഞ്ഞ ദിവസങ്ങളിൽ വൻ വിജയമാണ് നേടിയത്. ഇതോടെ ഈ ഓഫർ ഗൂഗിൾ നവംബർ 11 വരെ നീട്ടുകയായിരുന്നു. ഗൂഗിൾ പേയുടെ ജനപ്രിയ സ്റ്റാമ്പുകളുടെ ശേഖരണ പദ്ധതി നവംബർ 11 വരെ നീട്ടിയതോടെ ഉപയോക്താക്കൾ വൻ പ്രതിഷേധവുമായി രംഗത്തെത്തി. ഗൂഗിൾ ഇന്ത്യക്കാരെ യാചകരാക്കിയാണ് കോടികളുടെ ഇടപാട് നടത്തുന്നതെന്നാണ് ആരോപണം.
ദീപാവലി ക്യാംപെയിൻ വൻ വിജയം നേടിയതോടെയാണ് ഗൂഗിൾ പേയുടെ ജനപ്രിയ ഓഫർ പദ്ധതി നവംബർ 11 വരെ നീട്ടിയത്. 251 രൂപ നേടുന്നതിനായി അഞ്ച് സ്റ്റാമ്പുകളും ശേഖരിക്കണം. ഭാഗ്യശാലിക്ക് ഒരു ലക്ഷം രൂപ നേടാനുള്ള അവസരവുമുണ്ട്. അഞ്ച് സ്റ്റാമ്പുകൾ, പ്രത്യേകിച്ച് അഞ്ചാമത്തെ രംഗോലി സ്റ്റാമ്പ് ശേഖരിക്കാൻ ധാരാളം ഉപയോക്താക്കൾ ബുദ്ധിമുട്ടുന്നുണ്ടെങ്കിലും ഈ പദ്ധതി വളരെ ജനപ്രിയമായി എന്നാണ് ഗൂഗിളിന്റെ വാദം.
രംഗോലി സ്റ്റാമ്പിന്റെ ലഭ്യതയെക്കുറിച്ച് നിരവധി ഉപയോക്താക്കൾ സോഷ്യൽ നെറ്റ്‌വർക്കിങ് പ്ലാറ്റ്‌ഫോമുകളിൽ പരാതിപ്പെടുന്നുണ്ട്. എങ്ങനെ പെട്ടെന്ന് രംഗോലി സ്വന്തമാക്കാമെന്ന് ഗൂഗിളിൽ തിരയുന്നവരുടെ എണ്ണവും കൂടിയിട്ടുണ്ട്. രംഗോലി സ്റ്റാമ്പ് നേടുന്നതിനെ കുറിച്ച് നിരവധി ബ്ലോഗുകളും യുട്യൂബ് ട്യൂട്ടോറിയലുകളും കാണാം.
സമ്മാനങ്ങൾ നേടുന്നതിന് ഉപയോക്താക്കൾ നവംബർ 11ന് രാത്രി 11:59 PM നകം അഞ്ച് വ്യത്യസ്ത സ്റ്റാമ്പുകൾ ശേഖരിക്കേണ്ടതുണ്ട്. ഗൂഗിൾ പേയുടെ സ്റ്റാമ്പുകൾ ശേഖരണത്തിൽ അഞ്ച് ദീപാവലി പ്രമേയമായ സ്റ്റാമ്പുകൾ വാഗ്ദാനം ചെയ്യുന്നു. ഗൂഗിൾ പേ അവതരിപ്പിച്ച ദീപാവലി ഓഫർ ലഭിക്കാൻ ഉപയോക്താക്കൾ യാചകരെ പോലെ മൽസരിച്ചുവെന്നും ആരോപണമുണ്ട്. മറ്റുള്ള ഗൂഗിൾ പേ ഉപയോക്താക്കളിൽ നിന്ന് അഞ്ച് തരം സ്റ്റാമ്പുകൾ ലഭ്യമാക്കാൻ പലരും യാചകരെ പോലെ ഓടുകയാണ്.
മുൻനിര ഡിജിറ്റൽ വാലറ്റ് പ്ലാറ്റ്‌ഫോമുകളെല്ലാം ഈ ദീപാവലിയിൽ വ്യത്യസ്ത ഓഫറുകളാണ് അവതരിപ്പിച്ചത്. ഉപയോക്താക്കളെ അവരുടെ ഓൺലൈൻ പേയ്‌മെന്റിലേക്ക് ആകർഷിക്കുന്ന തിരക്കിലായിരുന്നു മിക്ക കമ്പനികളും. ഗൂഗിൾ പേ തുടക്കമിട്ട ദീപാവലി ഓഫർ സോഷ്യൽ മീഡിയയിൽ പ്രത്യേകിച്ചും ട്വിറ്ററിൽ വൻ തരംഗം തന്നെയാണ് സൃഷ്ടിച്ചത്. ദീപാവലിക്ക് ഒരാഴ്ച മുൻപാണ് ഗൂഗിൾ പേ ഈ സവിശേഷ ഓഫർ അവതരിപ്പിച്ചത്.
ഗൂഗിൾ പേ ഉപയോക്താക്കൾക്ക് 251 രൂപ മുതൽ ഒരു ലക്ഷം വരെ സമ്മാനം നേടാൻ അവസരം നൽകുന്നു. ഈ ഓഫർ അനുസരിച്ച് ഒരു ഉപയോക്താവ് ചെയ്യേണ്ടത് ഗൂഗിൾ പേ അവതരിപ്പിച്ച ദിയ, ജുംക, ഫ്ലവർ, ദീപം, രംഗോളി തുടങ്ങിയ അഞ്ച് സ്റ്റാമ്പുകൾ ശേഖരിക്കുക എന്നതാണ്. ഇവയെല്ലാം ലഭിക്കുന്ന ഉപയോക്താക്കൾക്ക് നേരിട്ട് ലിങ്ക്ഡ് ബാങ്ക് അക്കൗണ്ടിലേക്ക് 251 രൂപ പാരിതോഷികം ലഭിക്കും. അവസാന ദിവസം ഗൂഗിൾ ഒരു ഭാഗ്യ വിജയിയെയും തിരഞ്ഞെടുക്കും. അവർക്ക് ഒരു ലക്ഷം രൂപയാണ് നൽകുക. ആയിരക്കണക്കിന് ഉപയോക്താക്കളാണ് ഗൂഗിൾ പേ ഓഫറിനോട് പ്രതികരിക്കുകയും സ്റ്റാമ്പുകൾ പങ്കിടാൻ മറ്റുള്ളവരോട് അഭ്യർഥിക്കുകയും ചെയ്തത്. ശരിക്കും ഉപയോക്താക്കളെ യാചകരാക്കി ചിത്രീകരിക്കുന്ന ഓഫറായിരുന്നു ഗൂഗിൾ പേ അവതരിപ്പിച്ചത്.
