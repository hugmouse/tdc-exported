
# 
        آمریکاباید تلاش غیرقانونی برای تحریم نفتی ایران را متوقف کند
      

Published at: **2019-11-06T11:55:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638442/%D8%A2%D9%85%D8%B1%DB%8C%DA%A9%D8%A7%D8%A8%D8%A7%DB%8C%D8%AF-%D8%AA%D9%84%D8%A7%D8%B4-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%A8%D8%B1%D8%A7%DB%8C-%D8%AA%D8%AD%D8%B1%DB%8C%D9%85-%D9%86%D9%81%D8%AA%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D9%85%D8%AA%D9%88%D9%82%D9%81-%DA%A9%D9%86%D8%AF)

به گزارش بولتن نیوز، "میخائیل اولیانوف" نماینده دائم روسیه در سازمان‌های بین المللی در وین، از جمله آژانس بین المللی انرژی اتمی در رابطه با اعلام قصد ایران برای شروع مرحله چهارم کاهش تعهدات این کشور در چارچوب برنامه جامع اقدام مشترک (برجام) تاکید کرد، به خاطر حفظ توافق هسته‌ای با ایران، آمریکا باید تلاش‌های خود برای تحریم غیرقانونی نفتی جمهوری اسلامی را متوقف کند.
 این دیپلمات روس در صفحه تویئتر خود نوشت: «به منظور حفظ برجام، همه شرکت‌کنندگان در آن باید تعهدات خویش، چه در عرصه هسته‌ای و چه در عرصه اقتصادی را انجام دهند و به‌خصوص آمریکا باید تلاش های‌غیرقانونی خود برای تحریم نفتی ایران را متوقف سازد. راه حل مشکلات موجود به راحتی قابل تدوین است، هرچند اجرای آن بسیار دشوار است.»
نماینده روسیه آغاز مرحله جدید کاهش تعهدات ایران در چارچوب توافق هسته‌ای را قابل پیش‌بینی نامید و گفت: «اقدام جدید ایران در چارچوب برنامه جامعه اقدام مشترک (برجام) کاملاً قابل پیش بینی بود. مقامات تهران از مدتها قبل اعلام کرده‌اند که تصمیم خود برای کاهش تعهدات این کشور را هر دو ماه یکبار اجرا می‌کنند. بقای توافق هسته‌ای به تلاش فوری برای برقراری توازن بین توافقات هسته‌ای و توافقات اقتصادی بین طرفین شرکت کننده در برجام بستگی دارد.»
لازم به ذکر است، "حسن روحانی" رئیس جمهوری ایران روز سه‌شنبه اعلام کرد که جمهوری اسلامی از تاریخ 6 نوامبر (15 آبان ماه) مرحله جدید کاهش تعهدات برجامی تهران را با راه اندازی سانتریفیوژهای تاسیسات هسته‌ای فردو، آغاز خواهد کرد.

        ایران حق داشته به اولین اقدامات در نقض برجام از طرف مقابل پاسخ دهد
      
"کنستانتین کاساچوف" رئیس کمیته امور بین الملل شورای فدراسیون (سنای) روسیه معتقد است که تهران‌می‌تواند به طور کامل تعهدات خویش در چارچوب برنامه جامع اقدام مشترک (برجام) را تا اوایل سال آینده میلادی متوقف سازد.
این سناتور روس امروز در تفسیر اعلام مقامات تهران درباره آغاز دور جدید کاهش تعهدات برجامی در صفحه فیس‌بوک خود نوشت: «مسلماً خبر جدید رسیده از تهران درباره آغاز مرحله جدید کاهش تعهدات، نمی تواند دلگرم کننده باشد، برای اینکه تا پایان توقف کامل تعهدات ایران در چارچوب توافق هسته‌ای تنها چند گام دیگر باقی مانده و این رویداد ممکن است در اوایل سال آینده رخ دهد.»
کاساچوف تاکید کرد که تهران از همان ابتدا وظیفه انتقال از اورانیوم غنی شده تا سطح تسلیحاتی آن را در اولویت قرار نداده بود، ولی اکنون مقامات جمهوری اسلامی تاکید می کنند که اوضاع قابل بازگشت است.
این نماینده پارلمان روسیه معتقد است: «ایران آشکارا و به طور دقیق مراحل اقدامات خود را به صورت "انفعالی" به اقدامات طرف‌های اروپایی پیوند داده، بدان معنی که: اگر این اقدامات را دوست ندارید، همه چیز در دست شماست و می توانید آن را تغییر دهید. ولی همانطور که بصورت عامه گفته می شود: مذاکره در صبح و پول در شب، اصلی قابل قبول نیست. واقعیت این است که این ایران نبوده که اولین گام را در عدم اجرای تعهدات در چارچوب برجام برداشته و این حق را دارد که به اولین اقدامات در نقض توافقات از سوی طرف مقابل پاسخ دهد.»
وی افزود: «واکنش کشورهای اروپایی به آنچه که در حال اتفاق افتادن است، نشان می دهد که اروپایی‌ها بیشتر از آنکه نگران آن باشند که ایران به سلاح هسته‌ای دست یابد، از تحریم‌های آمریکا می ترسند و این بدان معناست که حتی در اروپا هم کسی چنین تهدیدی را جدی نمی‌گیرد که تهران قصد تولید سلاح هسته‌ای را دارد. وآنچه که طی 10 سال گذشته نیز ثابت شده مشخص می کند که آنها از همان ابتدا درباره تهدیدات هسته ای از جانب ایران دروغ می گفتند.»
