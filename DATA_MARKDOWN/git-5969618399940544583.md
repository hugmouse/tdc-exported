
# Μπάγερν - Κόβατς: Θα χυθεί αίμα. Περίπου

Published at: **2019-11-05T12:10:00+00:00**

Author: **Μάκης Παπασημακόπουλος**

Original: [www.sport24.gr](https://www.sport24.gr/stiles/afto-akrivos-tipota-allo/mpagern-kovats-tha-xythei-aima-peripoy.5632905.html)

Λίγα πράματα είναι τόσο ωραία για τον απόξω, τον εξωτερικό παρατηρητή όσο ένα τρικούβερτο ξεμάλλιασμα, πόσο μάλλον όταν αυτό λαμβάνει χώρα στο περιβόλι μιας πασίγνωστης ομάδας, ενός συλλόγου από το πιο ψηλό ράφι του παγκόσμιου φουτεμπόλ.
Διότι καλά και τα δικά μας τα πανηγύρια, οι ανακοινώνεις και τα τέτοια μας, αλλά όπως και να το δει κανείς, όταν έχει μια ΙΝΤΕΡΝΑΣΙΟΝΑΛ λάμψη ο τσακωμός αποκτά άμεσα μια παραπάνου σημασία.
Στην Μπάγερν του Μονάχου λοιπόν, λίγο πριν το ματς με τον Ολυμπιακό για το Τσαπιολίν γίνηκε χαμός. Η διοίκηση της ομάδας αποφάσισε μετά την ήττα με ΠΕΝΘΕ-ΕΝΑ από την Άηδραχτ του Φρανκφούρτεν να στείλει τον Νικόλα τον Κόβατς για τσαγάκι, αλλά επειδή στην Μπάγερν είναι όσο να πεις λίγο Χόλιγουντ και άρα λίγο ΓΚΡΑΝΤΕ, είπε να το κάμει με τους πάντες αμπροστά. Σύμφωνα λοιπόν με τα ραπορτάζ, έγινε κουβέντα διοίκησης, Νικόλα Κόβατς ΚΑΙ παικτών στο προπονητικό κέντρο της ομάδας, μια συνταγή που ακόμα και στην πιο ήρεμο και ισορροπημένο περιβάλλον ομάδας ΒΡΩΜΑΕΙ μπαρούτι, πόσο μάλλον σε μια ομάδα όπως η Μπάγερν, που οποιαδήποτε κουβέντα πέρα από το "κερδάμε στα πάντα", αντιμετωπίζεται ως έγκλημα που τιμωρείται με παραδειγματική εκτέλεση.
Στήθηκε λοιπόν το σκηνικό που λέτε στο προπονητικό το κέντρο, κατέβηκε από τα ψηλά κλιμάκια το τρίδυμο Σαλιχάμιζιτς, Ρουμενίγκε και Χένες για να ξεδιαλύνουν την κατάσταση και κάπου εκεί ο Νικόλας αντιλαμβάνεται τι πάει να γίνει και λαμβάνει μέτρα έκτακτης ανάγκης. Σου λέει "για μια στιγμή ρε παιδιά, κατεβαίνουν οι τρεις οι κοστουμάτοι από την μία, από την άλλη έχω τους παίκται που θέλουν το κεφάλι μου για να σώσονε το δικό τους, τι είμαι εγώ, κανένα κορόιδο να κάτσω στην μέση να τις τρώω τις μπάτσες από δέκα κατευθύνσεις; Ε ΟΧΙ ΚΥΡΙΕ, ΩΣ ΕΔΩ. Ο ΝΙΚΟΛΑΣ ΞΥΠΝΗΣΕ ΚΑΙ ΘΑ ΤΑ ΠΕΙ ΟΛΑ".
Και αρχινάει που λέτε ο Νικόλας ένα επικό δώσιμο εξάσφαιρης αστραπής, σαν την Σάρον Στόουν σε εκείνο το γουέστερν με τον Τζην Χάκμαν:
Δείχνει με το δάχταλο τον Γκνάμπρι και του λέει πως χάνει την μπάλα εύκολα, δείχνει (πιθανόν με άλλο δάχταλο) τον Κομάν και του λέει ότι δεν πρεσάρει ούτε αν απειληθεί η ζωή του, φωνάζει στον Τιάγκο τον Αλκάνταρα να κόψει τα τσαλίμια, τις δαντέλες και τα μπιχλιμπίδια και για ανκόρ ρίχνει και μια πιστολιά προς το μέρος του Ζερόμ Μποατένγκ, επειδής εκείνος τα είδε όλα ανάποδα με την Άηντραχτ του Φρανκφούρτ, τσέπωσε κόκκινη κάρτα και πήγε να κάμει ένα μπανάκι με την ηρεμία του από το 9ο λεπτό.
Το παραπάνω πανηγυρικό εκρηκτικό δεν του έσωσε την θέση ασφαλώς, αλλά τουλάχιστον κατάφερε να φύγει all guns blazing που λένε, δίνοντάς του την δυνατότητα να λέει με περφάνια την ιστορία στον καφενέ αύριο-μεθαύριο.
- Και τι έγινε τελικά ρε Νικόλα;
- Τι έγινε; Σςςςςςςς. ΑΣΕ ΤΙ ΕΓΙΝΕ. Με βάλανε που λες στην μέση οι από εδώ και από εκεί, αλλά εγώ Γιώργη ήμουν έτοιμος. Τους έπιασα έναν-έναν και τους είπα πως ΚΥΡΙΟΙ ΔΕΝ ΚΑΝΕΤΕ ΓΙΑ ΤΟΝ ΝΙΚΟΛΑ. ΕΓΩ ΕΧΩ ΜΑΘΕΙ ΝΑ ΠΑΙΖΩ ΜΕ ΠΑΙΚΤΕΣ ΦΙΛΟΤΙΜΟΥΣ ΟΧΙ ΜΕ ΤΙΠΟΤΑ ΡΕΜΠΕΣΚΕΔΕΣ.
- Και τι σου απαντήσανε ρε Νικόλα;
- Τι να μου απαντήσουν ρε συ Γιώργη; Κάτω τα κεφάλια τα γατάκια. ΔΕΝ ΣΗΚΩΝΑΝΕ ΜΑΤΙΑ ΝΑ ΚΟΙΤΑΞΟΝΕ ΤΟΝ ΝΙΚΟΛΑ. Αφού τους τα είπα. Κάτι παικτάκια τύπου Κομάνηδες και Γκνάμπριδες τελειώσατε. Κι εσύ κύριε Αλκάνταρα, εδώ δεν είναι επίδειξη υψηλής τεχνικής, εγώ θέλω ουσία. Κι εσύ κύριε Μποατένγκ μου, όταν σε σπρώχναμε να πας στην Μάτζεστε Γιουνάη δεν ήθελες, αλλά τώρα μου θες ντουσάκι με αφρόλουτρα από το 9ο λεπτό. ΜΗ ΜΙΛΑΣ ΤΩΡΑ ΕΓΩ ΜΙΛΑΩ.
- Έλα ρε Νικόλα, τους τα είπες έτσι ε;
- Αμ τι ρε Γιώργη, ποιος να μου κουνηθεί;
- Και τώρα τι θα κάνεις ρε συ;
- Ε τώρα αποζημιωσούλα, ταμείο ανεργίας και αραλίκι.
Και κάπως έτσι ο Νικόλας ο Κόβατς, ο χωρίς αμφιβολία ζεν πρεμιές της Μπουντεσλίγκα θα αράξει για λίγο να ξαποστάσει. Τόνε ρίξανε στα λιοντάρια αλλά βγήκε νικητής. Που λέει ο λόγος.
Κι εμείς μένουνε να χειροκροτούμε από το ακροατήριο το μέχρι στιγμής σημαντικότερο ξεμάλλιασμα της σεζόν. Μπάγερν – Νικόλας σημειώσατε 2. Ή και 1 δεν έχω θέμα. Ή και Χ.
Αυτό ακριβώς, τιποτάλλο.
