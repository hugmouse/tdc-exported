
# Recompensă: 50.000 euro! Patronul unei firme din Argeş îşi caută TIR-ul încărcat cu televizoare care a dispărut

Published at: **2019-11-02T19:33:00+00:00**

Author: **Elena Marinescu**

Original: [Bihoreanul](https://www.ebihoreanul.ro/stiri/ultima-or-31-35/recompensa-50000-euro-patronul-unei-firme-din-arges-isi-cauta-tir-ul-incarcat-cu-televizoare-care-a-disparut-152523.html)


        Patronul unei firme din Argeş oferă o recompensă de 50.000 euro celui care îi poate oferi informaţii care să ducă la recuperarea unui TIR plin cu televizoare care a dispărut.
      

        Pierdut TIR, ofer recompensă!
      
Omul de afaceri a semnat un contract cu o firmă din Dâmboviţa cu privire la un transport de televizoare în valoare de 350.000 euro de la Chiajna în Franţa dar camionul nu a mai ajuns niciodată la destinaţie. Cel mai probabil marfa furată a fost vândută pe piaţa neagră.
Patronul păgubit a postat pe mai multe grupuri de Facebook ale şoferilor de TIR un anunţ prin care solicita ajutor pentru găsirea transportului.
"Camionul care a încărcat şi a dispărut cu marfă de la Bucureşti este o Scania gri cabina mică, serie şasiu XLEG4X20005251399 cu vagon Schwarzmuller, serie şasiu VAVSAP3386H230740 şi cu numărul de înmatriculare: DB 42 FAB / DB 12 BSA, aparţinând firmei Denisa Full House cu sediul în localitatea Crângurile - Dâmboviţa. Marfă încarcă: Televizoare Color Polaroid. Rugăm membrii bursei şi pe oricine care poate da detalii despre maşină sau marfă, sau văd maşină parcată, abandonată, vândută pe undeva să ne anunţe urgent. Mulţumesc", a scris bărbatul.

        Două persoane ridicate
      
Potrivit Mediafax, Inspectoratul Judeţean de Poliţie Argeş a deschis un dosar de înşelăciune în cadrul căruia au fost făcute vineri percheziţii în Argeş şi Dâmboviţa.
În urma descinderilor Poliţiei au fost ridicate două persoane şi mai multe bunuri.
