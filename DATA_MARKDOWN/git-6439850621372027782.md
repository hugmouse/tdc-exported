
# আজ জেএসসি জেডিসি পরীক্ষা শুরু

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458100/%E0%A6%86%E0%A6%9C-%E0%A6%9C%E0%A7%87%E0%A6%8F%E0%A6%B8%E0%A6%B8%E0%A6%BF-%E0%A6%9C%E0%A7%87%E0%A6%A1%E0%A6%BF%E0%A6%B8%E0%A6%BF-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE-%E0%A6%B6%E0%A7%81%E0%A6%B0%E0%A7%81)

স্টাফ রিপোর্টার ॥ আজ শনিবার থেকে শুরু হচ্ছে জেএসসি-জেডিসি পরীক্ষা। আগামী ১১ নবেম্বর পর্যন্ত জেএসসি পরীক্ষা এবং ১৩ নবেম্বর পর্যন্ত জেডিসি পরীক্ষা চলবে। এ বছর মোট ২৬ লাখ ৬১ হাজার ৬৮২ শিক্ষার্থী জেএসসি জেডিসি পরীক্ষায় অংশগ্রহণ করবে। এদের মধ্যে জেএসসিতে ২২ লাখ ৬০ হাজার ৭১৬ ও জেডিসিতে ৪ লাখ ৯৬৬ পরীক্ষার্থী অংশগ্রহণের কথা রয়েছে। সারাদেশে মোট ২৯ হাজার ২৬২ পরীক্ষা কেন্দ্রে জেএসসি-জেডিসি পরীক্ষা অনুষ্ঠিত হবে।
গত ২৯ অক্টোবর শিক্ষা মন্ত্রণালয়ের সম্মেলন কক্ষে এসব তথ্য সাংবাদিকদের সামনে তুলে ধরেন শিক্ষামন্ত্রী ডাঃ দীপু মনি। এ সময় পরীক্ষা সুষ্ঠু পরিচালনায় শিক্ষা মন্ত্রণালয়ের ১০ দফা নির্দেশ ও সিদ্ধান্তের কথাও জানান শিক্ষামন্ত্রী। জানা গেছে, পরীক্ষার্থীদের ৭টি বিষয়ে ৬৫০ নম্বরের পরীক্ষা দিতে হবে। ইংরেজী ছাড়া সকল বিষয়ে সৃজনশীল প্রশ্নে পরীক্ষা দিতে হবে। শারীরিক শিক্ষা ও স্বাস্থ্য, কর্ম ও জীবনমুখী শিক্ষা, চারু ও কারুকলা, কৃষি শিক্ষা, গার্হস্থ্য বিজ্ঞান, আরবী, সংস্কৃত, পালি বিষয়সমূহ এনসিটিবির নির্দেশনা অনুসারে ধারাবাহিক মূল্যায়নের ব্যবস্থা নেয়া হয়েছে।
পরীক্ষা শুরুর অন্তত ৩০ মিনিট আগে পরীক্ষার্থীদের অবশ্যই হলে প্রবেশ করতে হবে। তবে অনিবার্য কারণে কোন পরীক্ষার্থীকে এ সময়ের পরে হলে প্রবেশ করতে দিলে তার বা তাদের নাম, রোল নম্বর, প্রবেশের সময়, দেরি হওয়ার কারণ ইত্যাদি একটি রেজিস্ট্রারে লিপিবদ্ধ করে ওইদিনই সংশ্লিষ্ট শিক্ষা বোর্ডে প্রতিবেদন দিতে হবে।
শ্রবণ প্রতিবন্ধীসহ অন্যান্য প্রতিবন্ধী পরীক্ষার্থীদের জন্য নির্ধারিত সময়ের অতিরিক্ত ২০ মিনিট সময় দেয়া হয়েছে। দৃষ্টি প্রতিবন্ধী, সেরিব্রাল পালসিজনিত প্রতিবন্ধী এবং যাদের হাত নেই তাদের জন্য শ্রুতি লেখকের সুযোগ রাখা হয়েছে।
প্রতিবন্ধী (অটিস্টিক, ডাউন সিনড্রোম, সেলিপলসি) পরীক্ষার্থীদের অতিরিক্ত ৩০ মিনিট সময় বৃদ্ধিসহ সাহায্যকারীর বিশেষ সহায়তায় পরীক্ষা দেয়া সুযোগ রয়েছে। অষ্টম শ্রেণীতে অধ্যয়নরত সব শিক্ষার্থীই এ পরীক্ষায় অংশগ্রহণের সুযোগ পাবে, কোন নির্বাচনী কিংবা প্রাক-মূল্যায়ন পরীক্ষা দিতে হচ্ছে না। শিক্ষার্থীদের আলাদাভাবে কোন বৃত্তি পরীক্ষাও দিতে হবে না ।
পরীক্ষা চলাকালে পরীক্ষা কেন্দ্রের ২০০ মিটারের মধ্যে শিক্ষক, ছাত্র ও কর্মচারীদের মোবাইল, মোবাইল ফোনের সুবিধাসহ ঘড়ি, কলম এবং পরীক্ষাকেন্দ্রে ব্যবহারের অনুমতিবিহীন যে কোন ইলেকট্রনিক্স ডিভাইস ব্যবহার নিষিদ্ধ থাকবে।
পরীক্ষা চলাকালে এবং এর আগে-পরে পরীক্ষার্থী ও পরীক্ষা সংশ্লিষ্ট ব্যক্তিদের ব্যতীত অন্যদের পরীক্ষা কেন্দ্রে প্রবেশ সম্পূর্ণ নিষিদ্ধ। এ সময়ে পরীক্ষা কেন্দ্রে প্রবেশকারী অননুমোদিত ব্যক্তিবর্গের বিরুদ্ধে আইনগত ব্যবস্থা গ্রহণ করা হবে। আসন্ন জেএসসি ও জেডিসি পরীক্ষা সুষ্ঠু, সুন্দর ও নকলমুক্ত পরিবেশে অনুষ্ঠানের লক্ষ্যে ২৫ অক্টোবর থেকে ৫ নবেম্বর পর্যন্ত সকল কোচিং সেন্টার বন্ধ রাখার নির্দেশনা দেয়া হয়েছে।
প্রশ্নপত্র ফাঁস এবং ফাঁসের গুজবমুক্ত পরিবেশে পরীক্ষা সম্পন্ন করার লক্ষে কোন প্রতারক যাতে সামাজিক যোগাযোগ মাধ্যম ব্যবহার করে ভুয়া বা মিথ্যা প্রশ্নপত্র তৈরি করে প্রতারণা কিংবা গুজব সৃষ্টি করতে না পারে এ বিষয়ে সংশ্লিষ্ট সকলকে সজাগ থাকতে মন্ত্রণালয়ে পক্ষ থেকে আহ্বান জানানো হয়েছে।
