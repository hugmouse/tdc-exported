
# Anna Gervasoni: Con la finanza alternativa aiutiamo le imprese a crescere

Published at: **2019-11-03T15:23:00+00:00**

Author: **PATRIZIA CAPUA**

Original: [Repubblica.it](https://www.repubblica.it/economia/2019/11/03/news/anna_gervasoni_donne_impresa-240140845/)

Quando è in cattedra agli studenti parla di finanza alternativa, della cultura del capitale di rischio e del debito, degli strumenti utili alle imprese per crescere e svilupparsi. Anna Gervasoni è direttore generale di Aifi, la società che coordina e rappresenta, in sede istituzionale, 120 soggetti attivi sul mercato italiano nel private equity, nel venture capital e nel private debt. È professore ordinario di Economia e gestione delle imprese presso la Liuc università Cattaneo di Castellanza, nonché consigliere di Iban, Associazione italiana dei Business Angels.In Aifi è arrivata nel 1986, all’epoca in cui fu costituita, quando aveva 25 anni ed era ancora una giovane assistente universitaria alla Bocconi. “Assunsi le funzioni di segretario tecnico, eravamo quattro gatti”. Pochi ma con grandi ambizioni. “Aifi è cresciuta con me. Mi aspettavo che l’Associazione riuscisse ad affermare in Italia un mestiere in cui credevo molto, la finanza alternativa per le piccole e medie imprese. All’estero questo sistema era una colonna portante dello sviluppo delle aziende non quotate, anche quelle familiari. Il tessuto industriale italiano, che ha come pilastro tante società medio piccole, aveva bisogno di crescere”.Nel tempo Aifi si è affermata, molti operatori finanziari sono ex allievi della professoressa Gervasoni e si sono laureati con lei. “Li ho contaminati, hanno avuto voglia di lavorare in questo mondo e oggi sono professionisti di successo”.Il mercato si è evoluto, la struttura organizzativa di Aifi è cresciuta, lo staff oggi è formato da quattordici persone “molto motivate. Diamo i risultati di quello che fanno i nostri soci. Sono fondi di investimento che nel 2018 hanno impiegato dieci miliardi di euro e realizzato nell’insieme 500 operazioni che corrispondono ad altrettante aziende. È stato un anno buono, superiore al 2017 e, in base a questo trend positivo, diciamo che per numeri e volumi abbiamo recuperato il mercato che avevamo prima della crisi iniziata nel 2008”.Dal suo osservatorio Anna Gervasoni registra che anche il primo semestre 2019 “è andato bene, non abbiamo avuto criticità, i nostri operatori hanno continuato a investire nelle imprese, ci aspettiamo di chiudere come l’anno scorso. Per il futuro, credo che ci sarà molto spazio per questo segmento di mercato; perché la banca, per un tema proprio, necessariamente darà meno soldi a titolo di debito e nell’equity non dispenserà denaro alle imprese che quindi dovranno cercare capitali sul mercato. Il trend nazionale e europeo vedrà grandi masse di liquidità da investire e il private equity ha sempre dato buoni rendimenti. Dall’altro lato esiste un’economia reale che cerca capitali. Se c’è una domanda il mercato non può che rispondere”.I soci Aifi più attivi per numero sono gli italiani, a livello di volumi investiti vengono prima invece gli operatori esteri. Si tratta di soggetti che nascono con una vocazione internazionale e raccolgono capitali a livello globale in tutta Europa. “Si chiamano pan europei, sono fondi molto grandi, gestiscono miliardi di euro e investono parecchi soldi in Italia. Poi ci sono i country founder, i locali, che sono un po’ più piccoli, hanno 200, 300, 400 milioni di euro da impiegare e concludono tante operazioni. La quota d’investimento dipende dalle dimensioni dell’impresa. Per facilitare gli interventi, abbiamo creato il portale K4G, Key for growth, mentre dal 2015 c’è il VentureUp, un sito per sostenere coloro che desiderano avviare una startup e finanziarla. Offriamo prodotti con capitali personalizzati e abbiamo cercato di fare un lavoro sartoriale con le aziende per indirizzarle in modo corretto. Svolgiamo attività di lobbyng volta a promuovere gli interessi di determinate categorie di imprenditori presso le istituzioni, lavoro di analisi e di ricerche, dissemination, informazione istituzionale sull’attività del settore in generale. La nostra è una grande vetrina con una vasta gamma di possibilità, ognuno sceglie la migliore. Non abbiamo mai avuto grandi problemi, la nostra è un’associazione molto dinamica che ascolta i propri soci, li facciamo lavorare con noi; io rispondo al consiglio direttivo presieduto da Innocenzo Cipolletta. E se nasce qualche attrito capita tra gli iscritti che hanno visioni diverse”.La sede è a Milano, i soci, anche i fondi internazionali, sono quasi tutti nel capoluogo lombardo. Gervasoni è spesso in viaggio di lavoro. A Roma va per dialogare con le istituzioni: governo, Banca d’Italia, Consob, per i problemi legislativi, Cassa depositi e prestiti, Confindustria, Abi. In giro per l’Italia, presso le associazioni industriali. Per i rapporti internazionali rappresenta il nostro Paese in occasione di missioni all’estero. “Mi confronto con i miei omologhi stranieri, lavoriamo bene insieme, in Russia, per citarne uno, c’è una bravissima collega. Quando nascono piccole associazioni, adesso per esempio anche in Africa, do la mia disponibilità ad aiutarli, gli faccio conoscere i nostri progetti. Siamo una realtà associativa che ormai da trenta anni è consolidata in tutti i paesi europei e sulla nostra scia è un modello che cresce anche nelle aree meno sviluppate”.  Milano, dove è nata il 18 agosto del 1961, per Anna Gervasoni è stata sempre, a parte brevi periodi, la sua base. Ha frequentato il liceo classico al Carducci e si è laureata in Economia alla Bocconi. “Allora c’era solo quella, era una facoltà molto gettonata. Non sapevo bene cosa fare. Come tutti i ragazzi ero indecisa, non c’erano i test. Iscriviti lì, mi disse mio padre, un imprenditore, persona tranquillissima, esci e trovi subito un posto di lavoro. Succedeva davvero a quei tempi. E se non mi piace cosa faccio, pensavo. Per fortuna era possibile cambiare facoltà dopo i primi tre mesi, ci si poteva immatricolare serenamente ovunque. Non mi sarebbe dispiaciuto fare la giornalista, ma senza un’idea concreta; amavo scrivere, avevo come professore di Lettere Salvatore Guglielmino, un uomo fantastico, di grande cultura”.Si è ritrovata iscritta. Ai primi due esami ha preso un trenta e lode e un trenta, “mi è piaciuta, ma è stato tutto frutto di una grande casualità. Mi sono laureata nei tempi giusti, precisi, col massimo dei voti”. Di nuovo indecisa su cosa fare dopo. Alcuni docenti di Bocconi, in particolare quello con cui aveva preparato la tesi sui finanziamenti della Banca europea alle piccole imprese, le proposero: intanto che pensi, fermati qua, dacci una mano sui corsi. “Da occupazione temporanea è diventata la mia prima professione, l’inizio della carriera accademica”.Una strada, però, assai poco scorrevole. Gervasoni è diventata professore ordinario a 50 anni. “Me la sono sudata, tantissimi mi hanno tagliato la strada, mi è successo di tutto. Per fortuna in parallelo ho avuto grandi soddisfazioni professionali. Il fatto di avere altre attività rispetto a quella accademica, mi ha consentito di non crollare. Mi sono sposata intorno ai 30 anni con un ingegnere che faceva l’imprenditore, ho avuto due figli, un maschio e una femmina, Luigi e Maria, sono stata fortunata, sto vivendo grazie a loro due esperienze molto diverse. Attualmente sono divorziata e ho trovato un compagno che lavora in campo finanziario, una persona che ha tre figlie femmine, io sono la loro matrigna, come mi definiscono loro. Abbiamo deciso di non vivere insieme ma ci frequentiamo tanto”.Gervasoni collaborava come giovane assistente universitaria con due professori, Jodi Vender e Sergio Pivato, e nel contempo svolgeva l’attività privata. “Ho superato l’esame di Stato come commercialista un anno dopo la laurea, in quel tempo non esisteva il tirocinio, diciamo che era tutto un po’ più facile, e lavoravo nello studio di Pivato. Era un buon equilibrio”. Jodi Vender stava costituendo l’associazione di venture capital con il professor Marco Vitale. “Mi chiese se avevo qualche ora libera, per dare una mano a preparare studi e ricerche”.Dimenticare la libera professione e dedicarsi ad Aifi è stato un attimo. Poi è arrivata anche l’università Cattaneo. Marco Vitale e altri professori di Varese hanno studiato e realizzato il progetto di un nuovo ateneo a Castellanza e le hanno offerto di andare come giovane ricercatrice. “Ho accettato perché mi piaceva l’idea di contribuire a una università molto vicina al mondo delle imprese, che applicava il concetto di campus. Ho iniziato alla Liuc e dopo un periodo di convivenza tra Liuc e Bocconi, ho lasciato quest’ultima e in seguito ho vinto dei concorsi”.Gli alti costi della maternità in termini di impegno sono stati un altro passaggio cruciale per la manager. “È ovvio che devi risistemare il tuo tempo, meno per te stessa e poco in assoluto: i miei due figli meravigliosi hanno deciso di non dormire per quattro anni. Ho avuto la fortuna di ricevere un importante supporto materiale da parte dei miei genitori, a disposizione totale anche perché sono figlia unica. Più di tutto fanno i nonni. Abitano a Milano. Mia mamma, che non lavorava, mi ha dato una mano enorme, gli aiuti domestici non sono sufficienti”.Nella conciliazione tra lavoro e famiglia, il tipo di attività che si svolge non è indifferente. Anna Gervasoni aveva ritmi molto intensi ma anche orari abbastanza flessibili e, soprattutto, non timbrava il cartellino. “Da libero professionista lavori tanto ma sei padrone della tua agenda, se devi assistere a un saggio di musica o parlare con un professore ci vai e basta”.Per carattere la manager riesce ad essere più efficiente se fa più cose insieme, “è un mio difetto, altrimenti mi annoio. Ci sono periodi, brevi o lunghi, in cui mi dedico a un’attività che considero prioritaria. Poi capitano le emergenze, e momenti in cui ti gasi e ci metti tempo, testa e cuore”.Lavorare per costruire un futuro dell’industria italiana è per Anna Gervasoni quasi un mantra. “Dico sempre che un’associazione deve lavorare anche per chi sarà socio tra dieci anni, costruire il mercato per avere buone leggi e dei soldi da investire. Dobbiamo far crescere la dimensione degli operatori italiani che devono a loro volta aiutare le imprese nell’internazionalizzazione. Abbiamo stretto una forte alleanza con i collegi francesi e spagnoli, cerchiamo di aiutare il settore a diventare un’industria solida. Con i nostri 120 investitori, operatori di private equity e poi tutto il mondo che gli sta attorno, composto di membri aderenti, consulenti, analisti, istituzioni, abbiamo rapporti di reciproca collaborazione”. Del suo stipendio è soddisfatta, “mai fatto confronti sinceramente, non mi sento discriminata come donna, faccio un lavoro un po’ particolare, non mi posso paragonare con Giovanni Sabatini, direttore generale dell’Abi”.Si occupa, “quando mi degnano della loro attenzione”, di Luigi e Maria, “sto col mio compagno”; le piace cucinare, mangiare, per questione di pigrizia fa poco sport. “Mi dedico ai miei amici, organizzo dei fine settimana in posti che amo, al mare, in campagna. Con le persone a cui voglio bene”. Quanto alle letture, “la velocità invernale è medio bassa, e dopo cena dai un punto a un calzino, avvia la lavatrice, e buonanotte. Leggo romanzi, gialloni, legal thriller, magari lo stesso titolo ce l’ho di carta, sull’Ipad e sul Kindle. D’estate in vacanza sono una lettrice più assidua e anche gli occhi mi si stancano meno. Mi piace andare al cinema la domenica, e mi scarico tanti film a casa; non sopporto più i talk show”.Ogni giorno vorrebbe qualcosa in più, confessa Gervasoni: viaggiare, tempo libero,  anche fermarsi nei luoghi dove va come direttore generale. “Venerdì scorso ero a Parigi, ho sbrigato tutto in giornata, ma avrei voluto fare di più. Tendo a guardare avanti e meno indietro”. Ha il rammarico di vedere sul suo cammino poche imprese al femminile e rare operatrici. “Sono cresciuta in un mondo prevalentemente maschile, ormai ci ho fatto l’abitudine, cerchiamo comunque di costruire una società migliore”.Aver aperto i board delle compagnie con le quote rosa, le sembrava una forzatura alla meritocrazia. “Il merito ci deve essere. Ma, e lo dico non soltanto perché sono una donna, aver dato una spallata è stato di altissima utilità perché è valso a cercare talenti che non sarebbero mai stati stanati. E queste consigliere intelligenti e preparate non avrebbero dato il contributo enorme che invece hanno potuto profondere nei board di cui sono entrate a far parte. Ci sono skill tipiche del nostro genere che vanno sfruttate di più e un enorme potenziale manageriale e professionale inespresso che dobbiamo rivalutare e far venire fuori. Questo è un lavoro che spetta anche alle istituzioni e a noi che abbiamo più leve, che siamo riuscite a fare un lavoro che ci ha portato a raggiungere posizione di vertice”.Dalla cattedra, Anna Gervasoni incoraggia le studentesse a non aver paura del lavoro, a non farsi scoraggiare dalla modernità, le stimola a inserirsi in questo mondo della finanza che tanto spaventa. “Ho avuto la fortuna di avere collaboratrici donne. In Aifi incontro ragazze all’inizio della loro carriera e vedo che pian piano stanno crescendo. Mi piace lavorare, e spero per ancora un bel po’ di anni, per progetti, non mi sono posta nuovi obiettivi, anche se ogni tanto passa un treno”.  
