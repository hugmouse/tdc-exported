
# เมืองไทยลุยพัฒนาอสังหาริมทรัพย์ต่อยอดธุรกิจ

Published at: **2019-11-05T04:56:00+00:00**

Author: ****

Original: [เดลินิวส์](https://www.dailynews.co.th/economic/740060)


        เมืองไทยประกันชีวิตรุกพัฒนาอสังหาริมทรัพย์ ทุ่ม 3,800 ล้านบาทผุดโครงการซิคตี้ซิกส์ ทาวเวอร์ หวังต่อยอดธุรกิจปั๊มรายได้การลงทุนเพิ่ม  คาดเปิดให้บริการได้ไตรมาส 2 ปี 64
      
นายสาระ ล่ำซำ กรรมการผู้จัดการและประธานเจ้าหน้าที่บริหาร บริษัท เมืองไทยประกันชีวิต จำกัด (มหาชน) หรือ MTL  เปิดเผยว่า ได้ขยายการลงทุนตลาดอสังหาริมทรัพย์ เพื่อต่อยอดการเติบโตของธุรกิจและสร้างรายได้ให้กับบริษัท โดยเปิดโครงการอาคารสำนักงานให้เช่าเกรดเอ แห่งใหม่ บนถนนสุขุมวิท ภายใต้ชื่อ “66 Tower” (ซิคตี้ซิกส์ ทาวเวอร์) ใช้งบลงทุน 3,800 ล้านบาท เนื่องจากเห็นว่าตลาดอาคารสำนักงานให้เช่าปัจจุบันมีพื้นที่รวม 8 ล้านตรม. และมีพื้นที่ว่างเพียง 7% ดังนั้นความต้องการพื้นที่เช่าขยายธุรกิจยังมีอัตราการเติบโตต่อเนื่อง  นอกจากนี้แต่ละปีจะมีอัตราการเปิดพื้นที่เช่าใหม่ 150,000-200,000 ตรม.  เจาะกลุ่มธุรกิจสตาร์ทอัพ ธุรกิจขนาดเล็ก กลางและใหญ่ที่ต้องการออฟฟิศในเมือง โดยขณะนี้โครงการก่อสร้างไปแล้ว 15% คาดว่าจะเสร็จสมบูรณ์ประมาณไตรมาสที่ 2 ของปี  64 ซึ่งให้บริษัท ซีบีอาร์อี (ประเทศไทย) จำกัด หรือ CBRE เป็นตัวแทนในการปล่อยเช่าพื้นที่สำนักงานแต่เพียงผู้เดียว ซึ่งพื้นที่ขายเริ่มตั้งแต่ 100 ตรม.เป็นต้นไป ราคาตรม.ละ 850 บาท “ตามกฏหมายบริษัทสามารถที่จะลงทุนได้ในสัดส่วน 15% หรือคิดเป็นมูลค่าการลงทุน 70,000 ล้านบาท แต่ขณะนี้ได้พัฒนาโครงการอสังหาริมทรัพย์ได้เพียง 2 โครงการคือเมืองไทยภัทรคอมเพล็กซ์ และโครงการซิคตี้ซิกส์ ทาวเวอร์  คิดเป็นสัดส่วนเพียง 1 % หรือมูลค่าลงทุนประมาณ 6,000 ล้านบาท” 
สำหรับโครงการดังกล่าวตั้งอยู่ในทำเลที่มีศักยภาพ ต่อการเชื่อมต่อเศรษฐกิจชั้นใน และโซนธุรกิจอุตสาหกรรม รวมถึงพื้นที่เขตเศรษฐกิจพิเศษภาคตะวันออก (EEC: Eastern Economic Corridor) นอกจากนี้อาคารตั้งอยู่ใกล้ BTS สถานีอุดมสุข เพียง 150 เมตร สะดวกต่อการเชื่อมต่อระบบขนส่งมวลชน ไม่ว่าจะเป็น รถไฟฟ้า รถโดยสารประจำทาง อีกทั้งยังใกล้จุดขึ้น-ลงทางด่วนทั้ง 3 สาย (ทางด่วนเฉลิมมหานคร ทางด่วนฉลองรัช และทางด่วนบูรพาวิถี) รวมถึงสามารถเดินทางไปยังท่าอากาศยานสุวรรณ-ภูมิได้อย่างรวดเร็ว ทั้งนี้ภายในโครงการมีห้องประชุมส่วนกลางให้เช่าหลากหลายฟังก์ชัน รองรับการจัดประชุมหรือจัดสัมมนาของผู้เช่าได้  และสิ่งอำนวยความสะดวกคอมมูนิตี้มอลล์ ร้านอาหารและร้านค้า โรงแรม โรงพยาบาล และไปรษณีย์ ขณะเดียวกันตัวอาคารถูกออกแบบตามมาตรฐานอาคารสีเขียวที่เป็นมิตรต่อสิ่งแวดล้อมและประหยัดพลังงานเป็นมิตรต่อสิ่งแวดล้อม ด้วยช่องจอดพิเศษเช่น ที่จอดรถจักรยาน ที่จอดรถ Green Vehicle Parking และ ช่องจอดรถ Car Pool Parking รวมถึงมีจุดชาร์จรถยนต์ไฟฟ้า EV Charging Station
