
# ক্যাসিনোবাজদের মান-সম্মান থাকলেও রাজনীতিবিদদের মানসম্মান নেই : রিজভী

Published at: **2019-11-02T18:56:00+00:00**

Author: ****

Original: [Daily Janakantha](http://www.dailyjanakantha.com/details/article/458176/%E0%A6%95%E0%A7%8D%E0%A6%AF%E0%A6%BE%E0%A6%B8%E0%A6%BF%E0%A6%A8%E0%A7%8B%E0%A6%AC%E0%A6%BE%E0%A6%9C%E0%A6%A6%E0%A7%87%E0%A6%B0-%E0%A6%AE%E0%A6%BE%E0%A6%A8-%E0%A6%B8%E0%A6%AE%E0%A7%8D%E0%A6%AE%E0%A6%BE%E0%A6%A8-%E0%A6%A5%E0%A6%BE%E0%A6%95%E0%A6%B2%E0%A7%87%E0%A6%93-%E0%A6%B0%E0%A6%BE%E0%A6%9C%E0%A6%A8%E0%A7%80%E0%A6%A4%E0%A6%BF%E0%A6%AC%E0%A6%BF%E0%A6%A6%E0%A6%A6%E0%A7%87%E0%A6%B0-%E0%A6%AE%E0%A6%BE%E0%A6%A8%E0%A6%B8%E0%A6%AE%E0%A7%8D%E0%A6%AE%E0%A6%BE%E0%A6%A8-%E0%A6%A8%E0%A7%87%E0%A6%87)

স্টাফ রিপোর্টার ॥ দেশে ক্যাসিনোবাজদের মান-সম্মান থাকলেও সৎ রাজনীতিবিদদের মানসম্মান নেই বলে মন্তব্য করেছেন বিএনপির মুখপাত্র ও দলের সিনিয়র যুগ্ম মহাসচিব রুহুল কবির রিজভী। তিনি বলেন, সৎ পেশায় থেকে যারা রাজনীতি করে তাদের পুলিশের কনস্টেবল দিয়ে টানা হেঁচড়া করানো হয়। শনিবার দুপুরে নয়াপল্টন ভাসানী ভবনের সম্মেলন কক্ষে নারায়নগঞ্জ জেলা তাঁতী দলের দ্বি-বার্র্ষিক সম্মেলনে প্রধান অতিথির বক্তব্যে তিনি এ মন্তব্য করেন।
বিএনপি চেয়ারপার্সন খালেদা জিয়াকে সরকার প্রতিহিংসার কারণে সাজানো মামলায় শাস্তি দিয়ে কারাগারে আটকিয়ে রাখা হয়েছে অভিযোগ করে অবিলম্বে তাঁর মুক্তি দাবি করেন রুহুল কবির রিজভী। তিনি বলেন, খালেদা জিয়াকে চিকিৎসা দেয়া হচ্ছে না, তাই তিনি এখন গুরুতর অসুস্থ।
সম্মেলন উদ্ধোধন করে রিজভী বলেন, আপনারা জানেন, নারায়নগঞ্জের বিএনপি ও তাঁতী দলসহ কেউ একটু দাঁড়ানোর স্কোপ পর্যন্ত পায় না। আজকে নারায়নগঞ্জ তাঁতী দলের দ্বি-বার্ষিক সম্মেলন ঢাকায় করতে হচ্ছে। কারণ নারায়নগঞ্জ পুলিশ আওয়ামী লীগের চাইতে বেশি আওয়ামী লীগ হয়ে পড়েছে। এ জন্য তারা তাতী দলকে নারায়নগঞ্জে সম্মেলন করতে দেয়নি। নারায়নগঞ্জে জেলার পুলিশ এতো বেশি আওয়ামী লীগ পড়েছে যে, তারা চান দেশে বিএনপি থাকবে না। তারা চায় নারায়নগঞ্জে বিএনপি নিশ্চিহ্ন থাকবে, বিএনপিকে কোনো কর্মসূচি করতে দেয়া যাবে না।
নারায়নগঞ্জ জেলা বিএনপির সাধারণ সম্পাদক অধ্যাপক মামুন মাহমুদের ওপর পুলিশি নির্যাতনের কথা তুলে ধরে রিজভী বলেন, একজন অধ্যাপক বিশ্ববিদ্যালয়ের সর্বোচ্চ ডিগ্রি নেয়ার পর শিক্ষকতার মতো মহান পেশায় কাজ করেন। যেই পেশায় মামুন মাহমুদ গেছেন। তিনি বলেন, নারায়নগঞ্জে বিএনপির যেদিন কর্মসূচি থাকে সেদিন পুলিশের কনস্টেবল পর্যায়ের সদস্যদের দিয়ে মামুন মাহমুদের বুকের জামা ধরে টানা হেঁচড়া করা হয়। যেন তাঁর কোন মানসম্মান নেই।
নারায়নগঞ্জ জেলা তাঁতী দলের সভাপতি হাজী মুজিবুর রহমানের সভাপতিত্বে সম্মেলনে আরও বক্তব্য রাখেন বিএনপির তাঁতী বিষয়ক সম্পদক হুমায়ূন ইসলাম খান, সহ-সাংগঠনিক সম্পাদক আব্দুস সালাম আজাদ, কেন্দ্রীয় তাঁতী দলের আহবায়ক আবুল কালাম আজাদ, নারায়নগঞ্জ জেলা বিএনপির সাধারণ সম্পাদক অধ্যাপক মামুন মাহমুদ, মতস্যজীবী দলের সদস্য সচিব আবদুর রহিম প্রমুখ।
সম্মেলনে নারায়নগঞ্জ জেলা তাতী দলের ৫ সদস্যের নতুন কমিটির ঘোষণা করা হয়। কমিটি ঘোষণা করেন বিএনপির সিনিয়র যুগ্ম মহাসচিব রুহুল কবির রিজভী। নতুন কমিটির সভাপতি হয়েছেন এমএআর শুক্কুর মাহমুদ এবং সাধারণ সম্পাদক হয়েছেন মাসুদ পারভেজ রুবেল। কমিিটর অন্য তিন নেতা হয়েছেন সহসভাপতি ইসমাইল শিকদার সিনিয়র, শফিকুল ইসলাম ও সাংগঠনিক সম্পাদক হামিদ উল্লাহ।
