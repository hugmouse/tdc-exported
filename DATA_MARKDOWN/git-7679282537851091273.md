
# येदियुरप्पा बोले- बयान को तोड़-मरोड़कर कर रही पेश, कांग्रेस आज जाएगी सुप्रीम कोर्ट

Published at: **2019-11-04T01:49:30+00:00**

Author: **एजेंसी ,नई दिल्ली।**

Original: [https://www.livehindustan.com](https://www.livehindustan.com/national/story-yeddyurappa-says-his-statement-distorted-while-congress-will-go-to-supreme-court-today-2830776.html)

कर्नाटक के मुख्यमंत्री बीएस येदियुरप्पा ने रविवार को कांग्रेस पर आरोप लगाया कि वह बागी विधायकों पर लीक ऑडियो क्लिप में उनके बयान को तोड़-मरोड़कर पेश कर रही है। वहीं विपक्षी दल ने विधायकों की बगावत में भाजपा की कथित संलिप्तता को लेकर राज्यव्यापी प्रदर्शन की घोषणा की है।
गत शुक्रवार को सामने आए ऑडियो के बाद कांग्रेस ने कहा है कि वह सोमवार को उच्चतम न्यायालय के सामने यह मामला उठाएगी। येदियुरप्पा ने कहा कि जिन विधायकों ने इस्तीफा दिया, उन्होंने (अयोग्य ठहराए गए विधायक) अपनी वजह से ऐसा किया और भाजपा का उससे कोई लेना-देना नहीं है।

        टिकट देने से इनकार :
      
मुख्यमंत्री ने इस बात से इनकार किया कि उन्होंने इस्तीफा देने वाले विधायकों को टिकट देने की बात कही थी। येदियुरप्पा ने कहा कि उच्चतम न्यायालय में भ्रम पैदा करने के लिए मामले को अनावश्यक रूप से तोड़-मरोड़कर पेश किया जा रहा है।

        बयान का बचाव किया :
      
येदियुरप्पा ने ऑडियो क्लिप में अपने कथित बयान का बचाव करते हुए कहा कि उन्होंने केवल इतना कहा था कि पूरा देश इस बात से वाकिफ है कि अयोग्य ठहराए गए विधायक मुंबई में हैं। वह कथित तौर पर इस ऑडियो में अयोग्य ठहराए गए कांग्रेस-जद (एस) के विधायकों को पांच दिसंबर के उपचुनाव में टिकट देने का विरोध किए जाने पर नाखुशी प्रकट करते सुनाई देते हैं। अपने कथित बयान का बचाव करते हुए उन्होंने कहा-आगे क्या किया जाए, यह हमारी पार्टी तय करेगी-मैंने बस यही कहा है और कुछ नहीं।
