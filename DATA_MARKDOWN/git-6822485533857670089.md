
# نشريه آمريكایی: ترامپ از نام كوروش سوءاستفاده می‌كند

Published at: **2019-11-05T13:58:00+00:00**

Author: ****

Original: [جامعه خبری تحلیلی الف](https://www.alef.ir/news/3980814108.html)

دانیل لاریسون در نشریه آمریکن کانسروتیو با اشاره به استفاده دولت آمریکا از نماد و اسم کوروش فرمانده هخامنشی، از این سیاست انتقاد کرد و نوشت:
1- نمادسازی از شخصیتی مانند کوروش کبیر توسط دولت ترامپ بسیار جای تعجب دارد، با این حال برایان هوک و مایک پومپئو چندین بار از این شخصیت برای حمله به حاکمان فعلی ایران استفاده کرده اند. دولت ترامپ  پس از سال 2016، از ماجرای بزرگداشت کوروش و شعارهای ضد رژیمی که در آنجا سر داده شد، استفاده کرده و بارها سعی کرده اند تا منش و حکمرانی کوروش را به رخ رهبران فعلی ایران بکشند. 
2- در ماه سپتامبر هوک به رهبران ایران توصیه کرد تا به سنت رهبران پیشین با ملت خود رفتار کنند و آنها را به این خاطر که هیچ شباهتی به کوروش کبیر ندارند، سرزنش کرد. سال گذشته هم سخنگوی وزارت خارجه گفت: رژیم ایران باید پیرو رهبران گذشته اش باشد و به اقلیت های مذهبی اش احترام بگذارد.
3- استفاده از نام کوروش برای کوبیدن ایران امروز هم از همان دست کارهای عجیب و غریب دولت ترامپ است. دولتی که از کوروش تمجید می کند، همزمان افزایش نفوذ ایران در خارج از مرزها را به باد انتقاد می گیرد. پومپئو و هوک مدام می گویند که ایران باید یک دولت عادی باشد و از جاه طلبی های منطقه ای اش دست بر دارد، اما روز بعد از میراث کوروش صحبت می کنند؛ پادشاهی که یک جنبه مهم رویکردش، کشورگشایی بود و سلطه منطقه ای.
4- هر چند تندروهای ایرانی از حاکمان قبل از اسلام به بدی یاد می کنند، اما هیچ ایرانی ای نمی خواهد خارجی ها از یک بخشی از تاریخ کشورشان برای حمله به بخش دیگر استفاده کنند. در این سوء استفاده از تاریخ یک کشور در تلاش برای توجیه سیاست های خصمانه ی فعلی، یک نوع بی احترامی و اهانت وجود دارد. 
5- این سیاست هم در راستای باقی سیاست های نامنسجم و نامتعارف دولت ترامپ است، که می خواهد به مردم ایران کمک کند اما در واقع هر کاری که انجام می دهد بیشتر باعث دردسر مردم ایران است. دولت همچنین وانمود می کند که می خواهد به تاریخ ایران احترام بگذارد ولی در عین حال از بخشی از آن تاریخ برای انحراف خصومت خود علیه ایرانیان معاصر سوء استفاده می کند. این نشان می دهد که دانش دولت فعلی چقدر ناچیز است.
