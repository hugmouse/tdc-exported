
# 
        تمام ذرت‌های آلوده به خارج از کشوراعاده می‌شود
      

Published at: **2019-11-05T11:35:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638289/%D8%AA%D9%85%D8%A7%D9%85-%D8%B0%D8%B1%D8%AA%E2%80%8C%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%A8%D9%87-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1%D8%A7%D8%B9%D8%A7%D8%AF%D9%87-%D9%85%DB%8C%E2%80%8C%D8%B4%D9%88%D8%AF)

به گزارش بولتن  نیوز، جمشید قسوریان جهرمی با بیان اینکه این محموله‌ها، ذرت‌های دامی هستند و مصرف انسانی ندارند، گفت: این ذرت‌ها بدلیل آلودگی، مجوزهای بهداشتی لازم را نتوانستند اخذ کنند و از گمرک ترخیص نشدند؛ به همین دلیل مشمول اموال متروکه شده و در همان محلی که قرار داشتند،یعنی گمرک بنادر، تحت کلید ما قرار گرفتند.
وی افزود: محموله‌ای که تحت کلید ما قرار گرفته ۱۲۵ هزار تن است و تحت هیچ شرایطی نیز اجازه «مصرف ثانویه، فروش داخل و فروش به کشور همجوار» را نداریم.
.وی تصریح کرد: این محموله‌ها باید به خارج از کشور اعاده شود؛ یا به مبدا خود و یا به کشوری که درخواست داشته باشند که مصرف دیگری برای این محموله ها انجام دهند
رئیس جمهور دستور داد محموله امحا یا اعاده شود
رئیس سازمان جمع آوری و فروش اموال تملیکی درباره اینکه از نظر حقوق تجارت بین الملل و با توجه به آلودگی بهداشتی این محموله‌ها، اعاده آن به خارج از کشور مساله ساز نخواهد بود؟ توضیح داد: با توجه به اینکه این محموله در مناطق آزاد و ویژه وارد کشور قرار دارد، اعاده آن به مبدا یا کشورهای دیگر (در صورت ارائه درخواست)، مشکلی از نظر حقوقی برای کشور ایجاد نخواهد کرد.
با توجه به اینکه این محموله در محدوده منطقه آزاد و ویژه قرار دارد، اعاده آن به مبدا یا کشورهای دیگر (در صورت ارائه درخواست)، مشکلی از نظر حقوقی برای کشور ایجاد نخواهد کرد. گمرک در حال انجام مکاتبات برای اعاده آن به خارج از کشور است
وی درباره زمان اعاده این محموله ها به خارج از کشور نیز گفت: گمرک در حال انجام مکاتبه برای اعاده به خارج از کشور است.
وی یادآور شد: دستور رئیس جمهور هم این است که این محموله امحا و یا اعاده شود.
امحای محموله بسیار پرهزینه است
قسوریان جهرمی در پاسخ به این سوال که چرا به جای اعاده، اقدام به امحای این محموله نمی کنید، توضیح داد: با توجه به حجم محموله، امحا زمان‌بر است و هزینه های سنگینی را باید متقبل شویم به همین دلیل مقرر شد که محموله های مذکور اعاده شود.
وی گفت: در حال حاضر ۱۲۵ هزار تن ذرت دامی در اختیار سازمان جمع آوری و فروش اموال تملیکی قرار گرفته است که اگر بخواهد برای امحا، جابجا شود به ۶۵۰۰ تریلی نیاز دارد.
ذرت‌های آلوده در داخل کشور قابلیت تبدیل شدن به الکل را دارد؟
یک شرکت داخلی پیش از این محموله‌هایی از برنج‌های آلوده را از طریق تکنولوژی و خط تولید در اختیار خود، توانسته بود به الکل عاری از هرگونه آلودگی تبدیل کند، چرا محموله ذرت های آلوده علیرغم درخواست این شرکت، برای تبدیل شدن به الکل در اختیار آن قرار نگرفته است؟
قسوریان جهرمی در پاسخ به این سوال گفت: این محموله ۱۲۵ هزار تنی، اولین محموله ذرتی است که به دلیل آلودگی اجازه ترخیص پیدا نکرده است و سابقه دیگری در سازمان جمع آوری و فروش اموال تملیکی وجود ندارد که ذرت آلوده در اختیار داشته باشیم. شرکت مذکور که در یکی از استان ها فعال است قبلا از ما برنج هایی که امکان مصرف نداشت و آلوده بود را می گرفت و تبدیل به الکل می کرد. اما در خصوص ذرت های آلوده مجوز بهداشتی لازم برای تبدیل به الکل را نداریم چراکه پسماند این ذرت هم آلوده است و اصلا نباید استفاده شود.
وی درباره اینکه گفته می شود این شرکت برای تبدیل کردن ذرت های آلوده به الکل تاییدیه بهداشتی گرفته است، گفت: مکاتباتی که از وزارت بهداشت و سازمان استاندارد با سازمان اموال تملیکی انجام شد، گویای این مطلب نبود و این ادعا را تایید نکرد.
قسوریان جهرمی تاکید کرد: این کالا تحت هیچ شرایطی مجوز مصرف اولیه، ثانویه و فروش داخل را ندارد.
وی تصریح کرد: حتی درخواست شده بود که ۱۰۰ تن نمونه از این محموله ذرت های آلوده برای آزمایش و تست ارائه شود که وزارت بهداشت با آن هم موافقت نکرد.
ذرت‌های آلوده از کدام کشور وارد ایران شد؟
به گزارش خبرنگار مهر، در سال ۱۳۹۵ میزان ۱۲۵ هزار تن ذرت از کشور برزیل در بندر امام خمینی (ره) پهلوگیری و تخلیه شدند و به انبارهای ذخیره کالاهای اساسی انتقال یافتند.
اداره استاندارد خوزستان آزمایشات لازم از جمله آزمون آفلاتوکسین را بر روی این محموله انجام داد و آلوده بودن این کالا به آفلاتوکسین (ماده ای سرطان‌زا) را تایید کرد که در همین راستا نیز از وارد شدن آن به چرخه تولید جلوگیری به عمل آمد چراکه مطابق با اعلام سازمان ملی استاندارد ایران در صورتی که این ذرت‌ها توسط دام استفاده شود اثرات سمی آنها در گوشت و شیر دام‌ها وجود خواهد داشت و برای سلامتی انسان بسیار مضر است.
در این بین اخبار متعددی طی ماه های گذشته در رابطه با این ذرت ها منتشر شد؛ اما یکی از اظهارنظرهایی که بسیار حاشیه ساز شد مربوط به آلوده بودن ۳۵۰ هزار تن ذرت وارداتی آلوده بود که در واکنش به آن، دیروز بیانیه مشترکی از سوی سازمان ملی استاندارد ایران، گمرک جمهوری اسلامی ایران و وزارت جهاد کشاورزی منتشر شد.
در این بیانیه تاکید شده است که کیفیت و سلامت ۳۵۰ هزار تن ذرت مذکور قبل از ورود به کشور از سوی سه مرجع نظارتی سازمان ملی استاندارد ایران، وزارت بهداشت، درمان و آموزش پزشکی و سازمان دامپزشکی پایش و تایید و سپس مجوزهای لازم برای ترخیص صادر شده است. تاکید می شود برای ذرت هایی که آلودگی آن در آزمایش های متعدد به اثبات رسیده، مجوز ورود به کشور صادر نشده و از ترخیص آنها ممانعت به عمل آمده است.
