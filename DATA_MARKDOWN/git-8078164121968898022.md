
# Trapianti, i vent’anni della Rete italiana fra successi e nuove sfide

Published at: **2019-11-03T22:00:00+00:00**

Author: **Ruggiero Corcella**

Original: [Corriere della Sera](https://www.corriere.it/salute/19_novembre_04/trapianti-vent-anni-rete-italiana-successi-nuove-sfide-4ab3d9a0-ff1f-11e9-aa9d-60f7e515e47b.shtml)

Mai data fu più propizia , e serissima, del primo aprile 1999: è quella sotto la quale è nata la legge 91 che ha istituito il Centro nazionale trapianti (Cnt) uniformato il sistema fra tutte le regioni italiane e creato il sistema informativo per poter registrare già in vita le dichiarazioni di volontà alla donazione. L’approvazione di quello storico provvedimento impresse una svolta decisiva grazie alla quale l’Italia da Paese di emigranti del trapianto è diventata a eccellenza riconosciuta a livello mondiale. A parlare sono i numeri: l’attività di donazione è praticamente raddoppiata (+94%); mentre i trapianti sono cresciuti del 58%.
Nel 1998 le liste d’attesa includevano 13mila pazienti, mentre ora sono meno di 9mila, e complessivamente sono diminuiti i tempi medi di attesa per un trapianto: nel caso del rene, l’organo più trapiantato, oggi un paziente aspetta in media 24 mesi contro i 36 del 2002. Anche l’attività del trapianto di cellule staminali emopoietiche ha segnato una crescita esponenziale: i donatori al registro IBMDR sono aumentati del 132% e il numero di trapianti da donatori volontari non consanguinei è passato dai 133 del 1999 agli 848 del 2018, e hanno superato complessivamente quota 10mila. Da mercoledì 6 a venerdì 8 novembre all’Auditorium Antonianum della capitale si terranno gli Stati generali dei trapianti, che riuniranno oltre 500 operatori del Servizio sanitario nazionale in rappresentanza del Centro nazionale trapianti e di 19 coordinamenti regionali, 96 centri trapianto ospedalieri, 100 centri di trapianto di cellule staminali emopoietiche, 31 banche di tessuto e, per la prima volta, dei centri di procreazione medicalmente assistita accreditati dal Cnt.
«In questo settore stiamo assistendo a una importante evoluzione dei processi, delle pratiche cliniche e degli assetti organizzativi», spiega il direttore del Cnt, Massimo Cardillo. «Gli Stati Generali coinvolgeranno tutti i professionisti della nostra rete con l’obiettivo di costruire strategie rinnovate per incentivare la donazione e per rispondere sempre meglio alle esigenze di cura di pazienti affetti da insufficienza d’organo terminale». Molti i temi al centro dei lavori della tre giorni scientifica: i programmi di allocazione degli organi, la trasparenza e l’equità del sistema, il sistema logistico dei trasporti di equipe e organi, le strategie di incremento dei prelievi da donatore vivente e il consolidamento di innovazioni come la donazione a cuore fermo e la perfusione degli organi, ma anche l’utilizzo di nuovi farmaci e l’acquisizione di nuove conoscenze per l’utilizzo di donatori fino a poco tempo fa considerati non idonei per l’elevato rischio di trasmissione al ricevente di malattie infettive o neoplastiche. Si parlerà anche di comunicazione con le famiglie e i pazienti, di corretta informazione verso media e cittadini e delle problematiche collegate al trapianto di midollo e alla donazione di gameti eterologhi.
La parola è tutto: saper parlare alle famiglie, nel modo giusto e nel momento più adatto, spesso decreta il pieno successo di una donazione anche quando la persona deceduta ha espresso chiaramente la sua volontà. Spiega Francesca De Pace, coordinatrice regionale trapianti Marche e coordinatrice locale trapianti Ospedale Torrette Ancona «Il colloquio con le famiglie è un momento delicatissimo che è stato costruito con accoglienza e rispetto da parte del medico rianimatore. Accoglienza del paziente, ma soprattutto della famiglia. Non si tratta di “procurare gli organi”, come si sente spesso dire con una pessima espressione, ma di instaurare una relazione che significa curare la famiglia a 360 gradi. La famiglia è come un’isola: non dobbiamo espugnarla, ma chiedere di lasciarci entrare. Avvicinarci è la cosa più difficile: molte volte il coordinatore che conduce il colloquio non conosce la famiglia, perché non lavora direttamente in rianimazione. Faccio questo lavoro da 32 anni, ho condotto più di mille colloqui, e ho imparato che ogni incontro è unico perché sono uniche le persone che hai davanti. Viviamo questo impegno non come un dovere, ma perché ci interessa farlo, perché abbiamo a cuore le persone. È questo il risultato più importante: prima ancora che ottenere gli organi per un trapianto, c’è la sensazione di aver curato almeno in parte il dolore di chi abbiamo davanti. A distanza di 30 anni molte famiglie ancora mi telefonano o mi scrivono, molte continuano ad aiutarci nel lavoro di sensibilizzazione, si impegnano nel volontariato del dono. Si forma una comunità».
E non si tratta solo della famiglia del donatore. Occorre costruire una relazione solida anche con il paziente in attesa di trapianto: «Noi operatori della rete trapiantologia prendiamo in carico la persona e non la malattia — racconta Angelica Magrofuoco, da 20 anni infermiera del Centro trapianti fegato Ospedale di Padova — . E la relazione che stabiliamo con i pazienti è una relazione di fiducia: il paziente deve trovare in noi le risposte nel suo percorso che non è solamente di malattia, è anche un percorso di vita. Per noi gli anni vissuti con i pazienti che sono veramente tanti anni, sono anni in cui condividiamo con loro la vita non solo il percorso di malattia o guarigione… abbiamo visto pazienti diventare madri o padri, nonni. Il coordinatore clinico fa anche da trait d’union tra il paziente e tutte le figure professionali che orbitano intorno al trapianto; io sono molto orgogliosa di questo ruolo». Ma nell’equazione trapiantologica entrano anche loro, gli operatori«Qui dalla sala operativa siamo impegnati 24 ore su 24 sette giorni su sette su tutti i programmi di trapianto nazionali, dalle urgenze ai pazienti iperimmunizzati a quelli pediatrici — dice Andrea Rizzo, infermiere del Centro nazionale trapianti operativo —. Si lavora sul qui e ora: il nostro compito è far arrivare gli organi del donatore che viene segnalato alla persona che in quel momento ne ha più bisogno. Noi del CNT siamo, di fatto, dei facilitatori di processi. Le relazioni che teniamo con la Rete e la capacità di analizzare i dati che abbiamo a disposizione possono fare la differenza nell’allocazione. Fare bene questo lavoro vuol dire cambiare la storia del percorso che va dalla segnalazione al trapianto. È come far andare una palla in buca: a seconda delle decisioni prese, si percorre una via piuttosto che un’altra, ci si trovano davanti ostacoli che vanno superati. Se la via è giusta, allora riusciamo a raggiungere il nostro obiettivo: assegnare il miglior organo al miglior ricevente possibile».
Il ventennale della Rete arriva in un momento di ottima salute per il sistema. L’attività italiana è in aumento: il trend di crescita delle donazioni nel periodo 2014-2018 si è attestato al 24,4%, e da gennaio a ottobre 2019 sono stati realizzati 69 trapianti in più rispetto allo stesso periodo del 2018 e le dichiarazioni di volontà registrate sono oltre 6,5 milioni, di cui oltre 2 milioni raccolte solo negli ultimi 10 mesi. Il 2019 è stato un anno positivo anche sotto il profilo dell’attività chirurgica: a Padova è stato realizzato il primo trapianto di fegato al mondo su un paziente con metastasi epatiche inoperabili con rimozione successiva del fegato malato; al Policlinico di Milano, grazie a tecniche di perfusione e ricondizionamento, è stato possibile conservare un polmone per oltre 30 ore in attesa di poterlo trapiantare in un paziente affetto da fibrosi cistica: anche questo un record mondiale; al San Camillo di Roma è avvenuto il primo trapianto di fegato al mondo su una paziente con metastasi epatiche da carcinoma mammario; alle Molinette di Torino c’è stato il trapianto combinato di quattro organi sullo stesso paziente, prima volta in Europa e seconda al mondo; al Rizzoli di Bologna è stato realizzato il primo trapianto al mondo di vertebre umane.
Il 7 novembre, all’interno del programma degli Stati generali, Michele La Ginestra e Arianna Ciampoli, volti noti del teatro e della tv, condurranno un evento celebrativo che coinvolgerà, attraverso video, interviste e momenti di spettacolo, i protagonisti della Rete trapianti: operatori sanitari, pazienti trapiantati, familiari dei donatori e le associazioni che promuovono la cultura della donazione. Sarà un tributo doveroso a chi, quotidianamente e con impegno, lavora per la salute e per la vita di migliaia di malati: il vero volto della Rete trapiantologica italiana. L’evento sarà trasmesso in diretta su www.trapianti.salute.gov e www.statigeneralitrapianti.it.
