
# سفیرفرانسه: تحریم‌ها علیه ایران به ضرر شرکت‌های فرانسوی است

Published at: **2019-11-03T21:33:00+00:00**

Author: ****

Original: [جامعه خبری تحلیلی الف](https://www.alef.ir/news/3980812200.html)

سفیر فرانسه در ایران گفت: تحریم‌ها علیه ایران نه‌تنها شرکت‌های این کشور بلکه شرکت‎های فرانسوی را هم متضرر می‌کند.
به گزارش ایرنا، "فیلیپ تیه بو" افزود: در این جهت قصد داریم فعالیت‌های خود را برای برداشته‌شدن همه تحریم‌ها علیه ایران ادامه دهیم زیرا این کار به نفع شرکت‌های ایرانی و فرانسوی است.
وی در پاسخ به سئوال خبرنگار ایرنا در باره متوقف شدن فعالیت سرمایه‌گذاران فرانسوی در کشور و فرودگاه بین‌المللی اصفهان اظهار داشت: از چند ماه پیش برای رفع این مساله و برداشتن تحریم‌ها تلاش می‌کنیم تا اثر خود را نشان دهد.
تیه بو با اشاره به‌اینکه آقای مکرون(رییس جمهوری فرانسه) تلاش فراوانی در رایزنی با روحانی برای برداشته‌شدن تحریم‌هایی که ‌آمریکا به‌طور نادرست و ناعادلانه بر مردم و کشور ایران تحمیل کرده، داشته است، اضافه کرد: با این حال تلاش می‌کنیم تا ایران بتواند از منافع برجام استفاده کند، برجامی که یک طرفش ایران و طرف دیگرش فرانسه، اروپا، روسیه و چین قرار دارند.
وی همچنین در باره وضعیت امنیت در ایران تاکید کرد: در چند ماه اخیر به تعدادی از شهرهای ایران سفر کردم و در چارچوب ملاحظات امنیتی، هیچ مشکلی وجود نداشت و من هم هیچ ترسی ندارم.
سفیر فرانسه در ایران ادامه داد: من در سال‌های گذشته سفیر فرانسه در پاکستان بودم و در آنجا اوضاع پیچیده‌ای حکمفرما بود.
تیه بو با اشاره به سفر خود به اصفهان نیز خاطرنشان کرد: امروز با مقام‌های این استان برای توسعه همکاری‌های جدید به‌ویژه در حوزه‌های اقتصادی، علمی، فرهنگی و دانشگاهی گفت‌و گوهای خوبی داشتم.
سفیر فرانسه در ایران، روز یکشنبه در سفر به اصفهان علاوه بر دیدار با مقام‌های این خطه، از اماکن تاریخی آن بازدید کرد.
طرح توسعه فرودگاه بین‌المللی شهید بهشتی اصفهان به‌عنوان یکی از زیرساخت‌های توسعه، در جریان سفر رئیس جمهوری به فرانسه در سال ۹۴، بین شرکت فرودگاه‌ها و ناوبری هوایی کشور و شرکت مهندسی "وینسی" فرانسه به‌عنوان چهارمین شرکت توسعه‌ای دنیا و مهمترین شرکت توسعه‌ای اروپا، منعقد شد.
با این حال، مدیرعامل شرکت فرودگاه‌ها و ناوبری هوایی کشور، خرداد امسال اعلام کرد که فرانسوی‌ها از همکاری در طرح توسعه فرودگاه بین‌المللی اصفهان منصرف شده‌اند اما ما سعی می‌کنیم با اتکا به توانایی متخصصان و سرمایه‌گذار داخلی، این طرح را اجرایی کنیم.
مقرر بود که شرکت وینسی فرانسه برای طرح توسعه فرودگاه اصفهان ۱۲۰ میلیون دلار سرمایه‌گذاری کند اما پس از تحریم‌ها، این طرح متوقف شد.
