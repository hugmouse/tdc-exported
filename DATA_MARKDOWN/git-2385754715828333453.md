
# Πρόεδρος ΔΗΣΥ: Πέντε μεταρρυθμίσεις για ανταγωνιστικότητα οικονομίας

Published at: **2019-11-02T14:57:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595423/proedros-disy-pente-metarrythmiseis-gia-antagonistikotita-oikonomias)

Στα πέντε μεταρρυθμιστικά νομοσχέδια που θα πρέπει να προωθηθούν το συντομότερο δυνατόν, καθώς, όπως εκτίμησε, θα βελτιώσουν την ανταγωνιστικότητα της οικονομίας και θα καταστήσουν το κράτος πιο φιλικό προς τον πολίτη, αναφέρθηκε ο Πρόεδρος του Δημοκρατικού Συναγερμού, Αβέρωφ Νεοφύτου. Σε δηλώσεις ύστερα από το Επαρχιακό Συνέδριο της ΝΕΔΗΣΥ Λευκωσίας, ο κ. Νεοφύτου είπε πως είναι σημαντικό για το καλό των επόμενων γενιών, αλλά και του εκσυγχρονισμού του κράτους να προχωρήσουμε τάχιστα στις μεγάλες μεταρρυθμίσεις.  Λέγοντας πως η κυβέρνηση έχει προωθήσει ενώπιον της Βουλής δεκάδες μεταρρυθμιστικά νομοσχέδια, ο κ. Νεοφύτου ανέδειξε πέντε ως τα πλέον σημαντικά, τα οποία, όπως είπε, πρέπει σε συνεργασία με το σύνολο των πολιτικών κομμάτων να προωθηθούν το συντομότερο δυνατόν. Πρόκειται για την μεταρρύθμιση της Τοπικής Αυτοδιοίκησης, τη μεταρρύθμιση στον τομέα της απονομής δικαιοσύνης, τον επενδυτικό νόμος για μείωση της γραφειοκρατίας στην έκδοση αδειών για μεγάλες αναπτύξεις, τη μεταρρύθμιση της δημόσιας υπηρεσίας και τη δημιουργία του Υφυπουργείου για τον ψηφιακό μετασχηματισμό. «Είναι πέντε μεταρρυθμίσεις που θα βελτιώσουν και την ανταγωνιστικότητα της κυπριακής οικονομίας αλλά και θα κάνουν ένα κράτος φιλικό προς τους πολίτες. Επιτέλους, να έχουμε τη δημόσια υπηρεσία να υπηρετεί και την οικονομία αλλά και να εξυπηρετεί τους πολίτες», κατέληξε ο Πρόεδρος του ΔΗΣΥ.
