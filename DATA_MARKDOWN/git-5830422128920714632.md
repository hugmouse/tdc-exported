
# بانک ملت دو افزایش سرمایه متفاوت از سایر اندوخته ها و تجدید ارزیابی دارایی دارد

Published at: **2019-11-05T09:58:00+00:00**

Author: ****

Original: [boursepress.ir](http://boursepress.ir/news/138450/%D8%A8%D8%A7%D9%86%DA%A9-%D9%85%D9%84%D8%AA-%D8%AF%D9%88-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D9%85%D8%AA%D9%81%D8%A7%D9%88%D8%AA-%D8%A7%D8%B2-%D8%B3%D8%A7%DB%8C%D8%B1-%D8%A7%D9%86%D8%AF%D9%88%D8%AE%D8%AA%D9%87-%D9%87%D8%A7-%D9%88-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-%D8%AF%D8%A7%D8%B1%D8%AF)


        مدیر مالی بانک ملت گفت: علاوه بر افزایش سرمایه ۱۶۰ درصدی از سایر اندوخته ها ، افزایش سرمایه دوم و از محل تجدید ارزیابی دارایی ها هم مدنظر است که شامل محدودیت بانک مرکزی نمی شود.
      
به گزارش پایگاه خبری بورس پرس، کاظم چاوشی درباره آخرین وضعیت افزایش سرمایه بانک ملت به بورس پرس گفت : این بانک علاوه بر پیگیری افزایش سرمایه 160 درصدی از محل سود انباشته و ناشی از تسعیر ارز در حال طی مراحل قانونی برای تجدید ارزیابی دارایی ها و املاک و افزایش سرمایه دیگری است .
وی ادامه داد: درحالی مراحل لازم برای اخذ مجوز افزایش سرمایه اول و از 5 به 13 هزار میلیارد تومان پیگیری و در آینده ایی نزدیک سایر اقدامات مانند اخذ مجوز و تعیین زمان مجمع فوق العاده انجام می شود که طبق مصوبه 23 مهر هیات مدیره ، مقرر شده ارزش دارایی های بانک و شامل املاک متعلق به "وبملت" که از سال 91 تجدید ارزیابی نشده اند ، مشخص شود تا افزایش سرمایه دوم و از محل تجدید ارزیابی دارایی ها ، عملی شود.
این مقام مسئول افزود: بنابراین افزایش سرمایه 160 درصدی بانک ملت از محل سایر اندوخته ها از افزایش سرمایه ناشی از تجدید ارزیابی دارایی ها ، مجزا و متفاوت بوده و در اصل بانک ملت دو افزایش سرمایه را در برنامه دارد. تجدید ارزیابی دارایی ها و مربوط به املاک هم در مرحله عقد قرارداد با کارشناسان رسمی دادگستری است .
چاوشی در برابر این سئوال که با توجه به اعلام اخیر بانک مرکزی مبنی بر محدودیت افزایش سرمایه بانک ها از محلی به غیر از دارایی های ثابت ، وضعیت تجدید ارزیابی دارایی ها و افزایش سرمایه بانک ملت چگونه خواهد بود به بورس پرس توضیح داد: تجدید ارزیابی دارایی ها و افزایش سرمایه مدنظر بانک ملت ، فقط از محل املاک ثابت و متعلق به بانک بوده که با فرض ابلاغ بانک مرکزی ، هیچ مشکلی نخواهد بود.
وی ادامه داد: طبق نظر بانک مرکزی ، افزایش سرمایه از دو محل دیگر و مربوط به سرمایه گذاری ها و دارایی قابل فروش و ناشی از مطالبات مجاز نیست . بنابراین باتوجه به اینکه تجدید ارزیابی دارایی های بانک ملت مربوط به مورد اول و املاک قطعی است ، مراحل افزایش سرمایه از تجدید ارزیابی دارایی ها انجام خواهد شد .
به گفته وی ، درصد افزایش سرمایه دوم بعد از مشخص شدن قطعی دارایی های بانک ملت ، تعیین خواهد شد.
انتهای پیام
