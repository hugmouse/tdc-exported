
# खुद को दोहराने से नहीं डरते दिलजीत दोसांझ

Published at: **2019-11-01T10:51:22+00:00**

Author: **नई दिल्ली | हिन्दुस्तान टीम**

Original: [https://www.livehindustan.com](https://www.livehindustan.com/hindustan-city/story-diljit-dosanjh-is-not-afraid-to-repeat-himself-2826818.html)

एक्टर दिलजीत दोसांझ अपनी फिल्मों के हश्र को लेकर ज्यादा नहीं सोचते। हालांकि, फिल्म नहीं चलती तो उन्हें बुरा लगता है। पेश हैं दिलजीत से बातचीत के कुछ अंश...
अपने गानों से लोगों का दिल जीतने वाले दिलजीत दोसांझ ने अपनी एक्टिंग का भी लोहा मनवाया है। अब तक उन्होंने रुपहले पर्दे पर ज्यादातर कॉमेडी और प्रेम कहानियों वाले किरदार ही साकार किए हैं। एक ऐसी इंडस्ट्री, जहां लोग हर कदम पर यह सोचकर डरते हैं कि कहीं लोग उन्हें एक जैसे किरदारों में देख-देखकर नकार न दें, ऐसे में दिलजीत के मन में किसी तरह की असुरक्षा नहीं है। 
वह कहते हैं, ‘मुझे अपने अब तक के करियर में नहीं लगा कि मैं एक जैसे किरदार निभा रहा हूं। हालांकि यह सच है कि मेरी ज्यादातर फिल्में कॉमेडी या रोमांटिक रही हैं। मेरी पंजाबी फिल्म ‘पंजाब 1984’ को राष्ट्रीय पुरस्कार मिल चुका है। बॉलीवुड में भी मैं अलग-अलग विषयों वाली फिल्मों में काम कर चुका हूं।’
फिल्मों का चयन करने के लिए क्या वह कोई विशेष तरीका अपनाते हैं? दिलजीत कहते हैं, ‘मैं यही सोचता हूं कि जो लोगों को अच्छा लगता है, मैं वही काम करूंगा। मेरे लिए सबसे अहम दर्शकों की राय है।’
दिलजीत फिल्मों को लेकर अपने अब तक के चयन से पूरी तरह संतुष्ट हैं। हालांकि जब उनकी कोई फिल्म बॉक्स ऑफिस पर नहीं चलती, तो उन्हें बुरा लगता है। उनकी पिछली बॉलीवुड फिल्में ‘अर्जुन पटियाला’ और ‘सूरमा’ नहीं चलीं। इस पर वह कहते हैं, ‘जब मेरे पास फिल्म ‘सूरमा’ का प्रस्ताव आया था, तो पहले मैं इसमें काम इसलिए नहीं करना चाह रहा था, क्योंकि पंजाबी में हॉकी के खेल को केंद्र में रख कर बहुत सी फिल्में बनी हैं। पर इस फिल्म की कहानी मुझे इतनी अच्छी लगी कि मैंने सोचा कि मुझे इसमें काम करना चाहिए। हालांकि इसमें काम करते वक्त मैंने यह बिल्कुल नहीं सोचा था कि इसके लिए मुझे पुरस्कार मिलेंगे या मेरी तारीफ होगी। मैंने बस इस किरदार से जुड़कर एक खुशी महसूस की।’
आगे वह कहते हैं, ‘अगर मैं ऐसा सोचने लगा तो बहुत बड़ी समस्या हो जाएगी। कभी-कभी आपको बंदे अच्छे मिल जाते हैं, जिनके साथ काम करना अच्छा लगता है। हालांकि यह भी सच है कि हर बंदे को पता होता है कि फिल्म कैसी बनी है। आप खुद से झूठ नहीं बोल सकते।’           
श्रेया मुखर्जी  
