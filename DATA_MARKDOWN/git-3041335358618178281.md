
# Τραγικές καταστάσεις στα αστυνομικά τμήματα της περιφέρειας

Published at: **2019-11-02T05:26:16+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/02/greece/astynomika/tragikes-katastaseis-sta-astynomika-tmimata-tis-perifereias/)

Με συγκεκριμένο ωράριο λειτουργίας και με ελάχιστο προσωπικό λειτουργούν οι Αστυνομικοί Σταθμοί. Ειδικά στα «μικρά» αλλά και «μεγάλα» νησιά των Κυκλάδων, μια περιοχή που θεωρείται η «ναυαρχίδα» του τουρισμού, το πρόβλημα είναι έντονο ειδικά κατά τους καλοκαιρινούς μήνες. Ενα πρόβλημα που «κληροδοτεί» η μια κυβέρνηση στην άλλη και πλέον η νέα πολιτική και φυσική ηγεσία της ΕΛ.ΑΣ. κινείται για να βρει τη λύση.
Η Σίφνος είναι ένα από αυτά τα νησιά όπου εδώ και αρκετά χρόνια οι κάτοικοι, όπως καταγγέλλουν, από το απόγευμα έως την επόμενη ημέρα το πρωί όταν καλούν τον Αστυνομικό Σταθμό απαντούν οι αστυνομικοί του Αστυνομικού Τμήματος Μήλου, όπου υπάγεται. Εκείνοι με τη σειρά τους μέσω κινητών τηλεφώνων ενημερώνουν τους συναδέλφους τους στη Σίφνο για την καταγγελία προκειμένου να σπεύσουν και να καταγράψουν το συμβάν.

        Μέγαρα : Ο δράστης φίλησε το παιδί του πριν σκοτώσει τον κουνιάδο του
      
 
 
Η δήμαρχος Σίφνου Μαρία Ναδάλη μιλώντας στα «ΝΕΑ» ανέφερε πως όντως υπάρχει πρόβλημα ως προς την υποστελέχωση της συγκεκριμένης αστυνομικής υπηρεσίας, ωστόσο οι δύο εκ των τριών αστυνομικών που υπηρετούν στον Αστυνομικό Σταθμό του νησιού (ο τρίτος είναι σε άδεια και αναμένεται να επιστρέψει στα καθήκοντά του το προσεχές διάστημα) ανταποκρίνονται άμεσα.
Η δήμαρχος γνωστοποίησε το πρόβλημα της έλλειψης προσωπικού στον Αστυνομικό Σταθμό του νησιού μέσω επιστολής που απέστειλε στις 27 Σεπτεμβρίου στον αστυνομικό διευθυντή Κυκλάδων Κωνσταντίνο Ανθούλη, στην οποία ανέφερε ότι για την εύρυθμη λειτουργία της υπηρεσίας της ΕΛ.ΑΣ. και για να καλυφθούν οι αυξημένες λόγω της καλοκαιρινής περιόδου ανάγκες κρίνεται απαραίτητη η ενίσχυσή της με τρεις επιπλέον αστυνομικούς κατά τους καλοκαιρινούς μήνες, από την 1η Ιουνίου έως την 30ή Σεπτεμβρίου.
Σημειώνεται ότι κατά τους καλοκαιρινούς μήνες λόγω των επισκέψεων από έλληνες και ξένους τουρίστες ο αριθμός των «κατοίκων» ξεπερνά τις 12.000, με τους ελάχιστους αστυνομικούς (τρεις μόνιμοι συν δύο δόκιμοι) να ασχολούνται ως επί το πλείστον με παραβάσεις του Κώδικα Οδικής Κυκλοφορίας.
Παράλληλα η δήμαρχος ζητά να δρομολογηθούν διαδικασίες για την αντικατάσταση του υπηρεσιακού οχήματος της ΕΛ.ΑΣ. καθώς λόγω παλαιότητάς του αντιμετωπίζει τακτικά προβλήματα.
 
 
Δεν ήταν όμως η πρώτη ανάλογη επιστολή δημοτικής Αρχής της Σίφνου. Τον Ιανουάριο του 2017 εστάλη προς τον τότε υπουργό Προστασίας του Πολίτη Νίκο Τόσκα και το Αρχηγείο της ΕΛ.ΑΣ., με κοινοποίηση στη Γενική Αστυνομική Διεύθυνση Κυκλάδων, επιστολή με την υπογραφή τού τότε δημάρχου Σίφνου Ανδρέα Μπαμπούνη, στην οποία αναφέρονταν μια σειρά από περιστατικά, όπως κλοπή σε οικία με σοβαρό τραυματισμό ηλικιωμένων, απόπειρες διαρρήξεων σε σπίτια και επαγγελματικούς χώρους. Παράλληλα επισημαινόταν ότι «ο Αστυνομικός Σταθμός Σίφνου είναι υποστελεχωμένος και, παρά τις υπεράνθρωπες προσπάθειες του υπηρετούντος σε αυτόν προσωπικού (δύο άτομα), είναι ανθρωπίνως αδύνατον να καλυφθούν με επάρκεια οι αυξημένες ανάγκες ελέγχων και επιτήρησης καθ' όλη τη διάρκεια του 24ώρου παράλληλα με τις τρέχουσες καθημερινές υπηρεσιακές υποχρεώσεις και τις ανάγκες ελέγχου τήρησης του ΚΟΚ, εφαρμογής κανονιστικών αποφάσεων για κυκλοφοριακές ρυθμίσεις κ.λπ.».
Συνδικαλιστικοί εκπρόσωποι των αστυνομικών τόνισαν πως η έλλειψη προσωπικού είναι ένα φαινόμενο που συναντάται στις υπηρεσίες της ΕΛ.ΑΣ. στις Κυκλάδες, παρά τις οχλήσεις της τοπικής Ενωσης Αστυνομικών Υπαλλήλων προς το Αρχηγείο της Ελληνικής Αστυνομίας. Τα κενά αυτά συνήθως καλύπτονται πρόσκαιρα μέσω αποσπάσεων από άλλες περιοχές.
Σε πρόσφατη ανακοίνωσή της η Ενωση Αστυνομικών Υπαλλήλων κάνει λόγο για «πολιτική εγκατάλειψης» των υπηρεσιών της Διεύθυνσης Αστυνομίας Κυκλάδων και κάλεσε την πολιτική και φυσική ηγεσία του υπουργείου Προστασίας του Πολίτη «έστω και την ύστατη στιγμή να αντιληφθούν την κρισιμότητα της κατάστασης και να επανδρώσουν τις υπηρεσίες με ικανό αριθμό αστυνομικών», καθώς οι ελλείψεις σε κάποιες από αυτές αγγίζουν ακόμη και το 60%.
Η Διεύθυνση Αστυνομίας Κυκλάδων έχει στην εδαφική της αρμοδιότητα και αστυνομεύει 24 κατοικημένα νησιά, στα οποία λειτουργούν δέκα Αστυνομικά Τμήματα, ένα Τμήμα Ασφαλείας και 13 Αστυνομικοί Σταθμοί (που δεν έχουν 24ωρο ωράριο λειτουργίας).
 

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
