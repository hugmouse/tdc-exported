
# ČNB zhoršila odhad vývoje ekonomiky v příštím roce

Published at: **2019-11-07T14:46:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/cnb-zhorsila-odhad-vyvoje-ekonomiky-v-pristim-roce/1818392?utm_source=rss&utm_medium=feed)

Praha - Česká národní banka v nové prognóze zhoršila pro příští rok odhad růstu české ekonomiky na 2,4 procenta ze srpnových 2,9 procenta. Odhad růstu pro letošní rok ČNB nechala na 2,6 procenta. Na tiskové konferenci po jednání bankovní rady to uvedl guvernér Jiří Rusnok. Pro rok 2021 ČNB počítá s růstem ekonomiky o 2,8 procenta, v srpnu odhadovala růst o tři procenta.
Nové prognóze podle Rusnoka odpovídá nárůst domácích tržních úrokových sazeb v tomto a příštím čtvrtletí následovaný jejich poklesem od poloviny příštího roku. Nicméně bankovní rada dnes vyhodnotila možná rizika ohledně odhadovaného vývoje jako protiinflační, tedy působící proti růstu cen, uvedl Rusnok. Mezi hlavní rizika patří podle guvernéra situace v zahraničí, která se může se zpožděním negativně odrazit ve vývoji české ekonomiky.
Rada tak nakonec rozhodla pěti hlasy ze sedmi ponechat úrokové sazby beze změny, i když prognóza podle Rusnoka počítá právě s jedním zvýšením sazeb v nyní a s dalším zvýšením příští čtvrtletí.
Zastánci zvýšení sazeb, tedy dva členové rady, se podle Rusnoka obávali především toho, že by inflace v příštím roce mohla přesáhnout dočasně i tři procenta. "Samozřejmě argumentem bylo i to, jestliže dlouhodoběji nebudeme následovat doporučení prognózy, tak hrozí i déletrvající doba, kdy bude inflace nad dvouprocentním cílem. A jako nová věc se objevoval argument, že ze zahraničí přicházejí spíše mírně uklidňující zprávy," uvedl Rusnok.
Naopak zastánci stability sazeb podle guvernéra argumentovali tím, že jsou již vidět náznaky zpomalení českého průmyslu, kdy se snižují objednávky nebo omezuje produkce. A samotné zpomalení růstu ekonomiky bude působit proti růstu inflace. "V debatě byly i technické argumenty, že dnešním rozhodnutím nejsme ani schopni ovlivnit případný nárůst inflace přes tři procenta v prvním čtvrtletí příštího roku. Účinek měnové politiky se totiž projeví až v horizontu zhruba jednoho roku," uvedl Rusnok.
V případě inflace ČNB odhad pro čtvrté čtvrtletí příštího roku zvýšila na 2,5 procenta. V srpnu počítala s 2,1 procenta. Pro první čtvrtletí 2021 banka odhad zvýšila na 2,1 procenta z předchozích dvou procent. Pokles inflace bude podle ČNB příští rok brzdit dopad změn nepřímých daní. Sněmovna ve středu schválila navýšení spotřebních daní na alkohol nebo cigarety. Měnověpolitická inflace očištěná od změn nepřímých daní se podle guvernéra bude příští rok nacházet pod úrovní celkové inflací.
Zároveň banka v nové prognóze očekává slabší kurz koruny. Průměrný kurz koruny letos bude podle nové prognózy 25,70 Kč/EUR, příští rok koruna posílí na průměrných 25,40 Kč/EUR. V předchozí prognóze ČNB odhadovala pro letošní rok průměrný kurz 25,50 korun za euro a příští rok 24,90 Kč/EUR. V roce 2021 by měl být průměrný kurz 25,10 koruny za euro.
Rovněž ministerstvo financí ve své nové prognóze, kterou zveřejnilo dnes, zhoršilo odhad růstu ekonomiky v příštím roce, a to na dvě procenta. Letos nadále počítá s růstem o 2,5 procenta. Evropská komise dnes snížila odhad růstu české ekonomiky letos na 2,5 procenta a příští rok na 2,2 procenta. V roce 2021 by české hospodářství mělo růst tempem 2,1 procenta, předpovídá komise.
