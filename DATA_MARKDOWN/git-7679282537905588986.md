
# महिलाएं नहीं पुरुष होते हैं स्वभाव में ज्यादा मजाकिया, पढ़ें और क्या खुलासे करती है ये रिसर्च

Published at: **2019-11-02T04:42:19+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/lifestyle/story-do-you-know-its-men-not-women-who-are-most-funny-in-nature-2828182.html)

ऐबरिस्टविद यूनिवर्सिटी और उत्तरी कैरोलिना यूनिवर्सिटी के शोधकर्ताओं ने दावा किया है कि महिलाओं की तुलना में पुरुष ज्यादा मजाकिया होते हैं। इन शोधकर्ताओं ने पांच हजार लोगों पर 28 तरह के विश्लेषण किए। चौंकाने वाली बात यह थी कि महिलाओं के मुकाबले 63 प्रतिशत पुरुष अधिक मजाकिए पाए गए।
ऐसे किया विश्लेषण : वैज्ञानिकों ने यह साफ किया है कि इस शोध के निष्कर्ष में जो तकनीक अपनाई गई उसमें जवाब देने वाले के जेंडर की जानकारी जूरी को नहीं थी। लोगों के मजाकिएपन का पता लगाने के लिए उन्हें कुछ चित्र दिखाए गए। इनसे चित्र के बारे में मजेदार कैप्शन लिखने को कहा गया। कौन-सा कैप्शन किस ने लिखा है इसकी जानकारी जजों को नहीं थी।
लेखक गिल ग्रींगॉस ने 'साइकोलॉजी टुडे' में लिखा कि पुरुषों ने महिलाओं की तुलना में औसतन अधिक हास्य पैदा करने की क्षमता दिखाई। ग्रींगॉस ने कुछ अंग्रेजी कॉमेडियन्स का हवाला देते हुए साफ किया कि ऐसा नहीं है कि हर पुरुष हर महिला से ज्यादा मजाकिया है। लेकिन इस वैज्ञानिक अध्ययन में आम तौर पर पुरुषों को मजाकिया पाया गया।
उन्होंने कहा कि इसका कारण रुढ़िवादी सामाजिक दबाव हो सकता है जो महिलाओं को खुलकर अपने मजाकिया पक्ष को जाहिर करने से रोकने का काम करता है। जबकि दूसरी ओर यह भी सच है कि पुरुष अपने चुटकुलों से महिलाओं को हंसाना चाहते हैं या उन्हें हंसता हुआ देखना पसंद करते हैं।
इन निष्कर्षों पर महिलाओं ने जताई आपत्ति : कुछ महिला कॉमेडियन ने अध्ययन के निष्कर्षों पर आपत्ति जताई है। मरीना नामक महिला ने कहा कि अध्ययन महिलाओं को कॉमेडी में जाने से हतोत्साहित कर सकता है। मरीना ने इसे अनावश्यक बताया।
मरीना की बहन मैडी ने इस अध्ययन को ही एक मजाक बताया। मैडी ने कहा कि वैज्ञानिक ऐसा साबित करने में क्यों जुटे हैं कि महिलाएं मजाकिया नहीं होतीं। मैडी और मरीना दोनों बहनों की जोड़ी अपनी कॉमेडी के लिए प्रसिद्ध है। स्कॉटिश कॉमेडियन एलेनोर ने भी निष्कर्षों पर सवाल उठाया।
