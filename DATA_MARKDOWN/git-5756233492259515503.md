
# عملیات در فردو نهایی شد

Published at: **2019-11-07T17:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620371/%D8%B9%D9%85%D9%84%DB%8C%D8%A7%D8%AA-%D8%AF%D8%B1-%D9%81%D8%B1%D8%AF%D9%88-%D9%86%D9%87%D8%A7%DB%8C%DB%8C-%D8%B4%D8%AF)


        کمالوندی گفت: می‌توانیم طی ۶ سال آینده از همین محل تولیداتی که از پسماند بوده نیازهای «فردو» را تامین کنیم.
      

        آفتاب‌‌نیوز :
      
بهروز کمالوندی سخنگوی سازمان انرژی اتمی در گفتگویی در خصوص جلسه امروز شورای حکام پیرامون گام چهارم کاهش تعهدات برجامی ایران، گفت: جلسه امروز شورای حکام یک پیش جلسه برای جلسه اصلی که فردا قرار است برگزار شود است. البته این جلسه مسئله جدیدی نیست و هر چند وقت یک بار برای بررسی مسائل ایران برگزار می‌شود و غریب آبادی نماینده دائمی ایران در اتریش نیز در جلسه شرکت می‌کند و مواضع ایران را تشریح خواهد کرد.
او افزود: همان‌گونه که آقای صالحی گفت ما با ماشین‌های جدید که در گام سوم فعال کرده ایم و حدود ۱۵ نوع هستند، کار غنی سازی را انجام داده‌ایم. امروز هم کار «فردو» به انتها رسید و در کنار اینکه چهار آبشار به ظرفیت‌ها افزوده شده، چیزی بیش از ۷۰۰ سو نیز افزوده می‌شود.
سخنگوی سازمان انرژی اتمی اضافه کرد: در مجموع ما ۹۵۰۰ سو ظرفیت خواهیم داشت که چیزی نزدیک به ظرفیت قبل از برجام است.
کمالوندی تصریح کرد: البته ظرفیت امروز چیزی حدود ۴۰۰ سو بیشتر از قبل از برجام است، اما ماشین‌ها به کار گرفته شده از نوع جدید هستند و هرچه بیشتر برویم، برداشتمان نیز بیشتر می‌شود.
او با بیان اینکه در کنار این دانشی که به ما می‌رسد، کمک می‌کند تا کیفیت و کارایی این دستگاه‌ها را افزایش دهیم، اظهار کرد: حدود دو تن (دو هزار کیلو) گاز «هگزا فلوراید» از سایت شهید احمدی روشن به سایت فردو منتقل کردیم، تولیدی است که از پسماند‌های سال‌های گذشته داشته ایم.
سخنگوی سازمان انرژی اتمی با بیان اینکه ما چیزی حدود ۲۵ تن تولید از محل پسماند‌ها داشتیم که کار بسیار بزرگی است در شرایطی که ما دسترسی به کیک زرد نداریم، افزود: از این ۲۵ تن، دو تن را به سایت فردو منتقل کردیم و این بدان معناست که در ۵-۶ سال آینده می‌توانیم از همین محل تولید از پسماند، نیاز سایت فردو را تأمین کنیم.
کمالوندی خاطرنشان کرد: این کار به لحاظ اقتصادی و استراتژیک بسیار قابل توجه است و من از این طریق، خبر را به اطلاع مردم ایران می‌رسانم.
