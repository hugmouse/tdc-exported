
# बिहार : मुजफ्फरपुर में देर रात ट्रक ने एक ऑटो को रौंदा, छह की मौत

Published at: **2019-11-05T00:19:09+00:00**

Author: **हिन्दुस्तान टीम, मुजफ्फरपुर**

Original: [https://www.livehindustan.com](https://www.livehindustan.com/bihar/story-5-dead-after-a-truck-crushed-an-auto-in-muzaffarpur-on-monday-late-night-2832572.html)

मुजफ्फरपुर के अहियापुर थाना के जीरोमाइल में दादर पुल के पास सोमवार की देर रात करीब 12 बजे ट्रक ने एक ऑटो को रौंद दिया। भीषण हादसे में ऑटो सवार पांच यात्रियों की मौत हो गई। दो की हालत गंभीर है। घायलों को इलाज के लिए एसकेएमसीएच पहुंचाया गया है जिनका इलाज आईसीयू में जारी है। वहीं मंगलवार को हादसे में जख्मी एक और बच्ची ने एसकेएमसीएच में इलाज के दौरान दम तोड़ दिया। मृतक की पहचान हथौड़ी थाना क्षेत्र के सहिला बल्ली निवासी धर्मवीर पासवान की सात वर्षीय पुत्री पुतुल कुमारी के रुप में हुई। हादसे के बाद पुतुल व उसकी 20 वर्षीय बहन सोनी कुमारी को गंभीर स्थिति में  सोमवार की देर रात एसकेएमसीएच के आईसीयू में भर्ती कराया गया था।  
मृतकों की पहचान धर्मवीर पासवान, उसकी पत्नी रंजू देवी और बेटा बिरजू व साजन कुमार के रूप में हुई है। एक मृतक की पहचान अबतक नहीं हो सकी है। वहीं, मृतक धर्मवीर पासवान की बेटी माधवी और सोनी जख्मी हैं। इनकी स्थिति नाजुक बनी हुई है। एक अज्ञात मृतक चालक हो सकता है। पुलिस के मुताबिक ऑटो संजीव कुमार सिंह के नाम से पंजीकृत है। धर्मवीर की पहचान सबसे पहले आधार कार्ड व मौके से मिले मोबाइल से हुई। वह हथौड़ी थाना के सहिला बल्ली निवासी जयकिशुन पासवान का पुत्र था। उसी के मोबाइल से अहियापुर पुलिस ने परिजनों को सूचना दी।
मिली जानकारी के अनुसार सभी लोग हैदराबाद लंबे समय से रहते थे। छठ के बाद एक रिश्ते तय करने अपने गांव लौट रहे थे। वे एक ट्रेन से मुजफ्फरपुर जंक्शन पर उतरे थे। वहां से ऑटो से गांव सहिलाबल्ली जा रहे थे। दादर पुल के पास सामने से आ रहे ट्रक ने ऑटो को रौंद दिया। हादसे के बाद चालक पुल के पास ही ट्रक छोड़कर फरार हो गया। मौके पर पहुंची अहियापुर पुलिस ने ट्रक को जब्त कर लिया है। घटनास्थल पर ह्रदय विदारक दृश्य से वहां मौजूद लोगों का दिल दहल गया। सड़क पर शव क्षतविक्षत होकर पड़े थे और ऑटो के परखचे उड़ गए थे। मरने वालों में एक महिला, दो बच्चे और दो पुरुष शामिल हैं।
भीषण हादसे की सूचना पर डीएम, एसएसपी, सिटी एसपी समेत कई आलाधिकारी मौके पर पहुंचे। यहां से घटना की जानकारी लेने के बाद सभी एसकेएमसीएच पहुंचे। घायल की स्थिति की जानकारी ली। डीएम आलोक रंजन घोष ने पांच लोगों के मरने की पुष्टि करते हुए बताया कि अभी दो की हालत गंभीर बनी हुई है। डॉक्टरों को हर संभव चिकित्सा सुविधा मुहैया कराने का निर्देश दिया गया है।  मंगलवार को सुबह शवों का पोस्टमार्टम कराया गया। एक ही परिवार के आधा दर्जन लोगों की मौत के बाद सहिला बल्ली में मातम मच गया। डीएम आलोक रंजन घोष ने मृतकों के परिजनों को मुआवजा देने का ऐलान किया है। 
