
# ادعای نهادهای امنیتی آمریکا درباره قصد ایران برای دخالت در انتخابات این کشور

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697084/%D8%A7%D8%AF%D8%B9%D8%A7%DB%8C-%D9%86%D9%87%D8%A7%D8%AF%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D9%82%D8%B5%D8%AF-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%AF%D8%AE%D8%A7%D9%84%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%DB%8C%D9%86-%DA%A9%D8%B4%D9%88%D8%B1)


        جنگی سایبری در میان است و ایران در آن درگیر است. هر جنگی که آمریکا آغاز کند، قادر به پایان دادن به آن نخواهد بود.
      
نهادهای امنیتی دولت آمریکا مدعی شده‌اند که کشورهای روسیه، ایران و چین قصد مداخله در انتخابات آمریکا را دارند.
به گزارش ایسنا، به نقل از خبرگزاری یو.پی.آی، هفت آژانس امنیتی فدرال آمریکا هشدار داده‌اند که «چهار عامل بدخواه» تلاش خواهند کرد تا در دموکراسی آمریکا مداخله کنند.
سران چهار نهاد حکومتی وزارت دادگستری، وزارت دفاع، سازمان اطلاعات ملی، اف.بی.آی، فرماندهی سایبری و ان.اس.ای، در بیانیه‌ای مشترک، امنیت انتخابات را در اولویت قرار داده‌اند تا آن‌چه "تلاش سه کشور روسیه، ایران، چین و عاملان دیگر برای مداخله در انتخابات آمریکا" عنوان شده است را بی‌‎‌نتیجه بگذارند.
سران این نهادها گفته‌اند: مخالفان ما خواهان کارشکنی در نهادهای دموکراتیکمان، متاثر کردن افکار عمومی و تاثیر گذاشتن بر سیاست‌های دولت هستند. روسیه، چین، ایران و دیگر عاملان بدخواه، همگی به دنبال مداخله در روند رای‌گیری یا تاثیر گذاشتن بر تصور رای‌دهندگان خواهند بود.
آن‌ها همچنین مدعی شدند که عاملان یادشده ممکن است از کمپین‌هایی در شبکه‌های اجتماعی و کمپین‌های اطلاعات دروغین مستقیم استفاده کرده و یا حملاتی سایبری علیه زیرساخت‌های فدرال یا محلی انجام دهند.
در ادامه ادعای این نهادها آمده است: در حالی که مدرکی دال بر مصالحه یا عملیات نفوذی در زیرساخت انتخابات آمریکا در دست نیست، دولت فدرال همراه با پنجاه ایالت، مقامات منطقه‌ای و محلی و شرکای خصوصی در تلاش است تا تهدیدها را شناسایی کرده و اطلاعات را «در سطحی بی‌سابقه از هماهنگی» به اشتراک بگذارد.
به گزارش ایسنا، اخیرا محمدجواد ظریف، وزیر امور خارجه ایران در گفت‌وگو با شبکه ان.بی.سی در پاسخ به این که بر مبنای گزارش نهادهای اطلاعاتی آمریکا، ایران نیز در میان کشورهایی است که با نفوذ سایبری قصد مداخله در انتخابات آمریکا را دارد و آیا ایران این تاکتیک را تاکتیکی موثر می‌داند گفته بود: برای ما مزیتی در انتخابات شما وجود ندارد که در آن مداخله کنیم. ما در امور داخلی کشوری دیگر مداخله نمی‌کنیم اما یک جنگ سایبری در جریان است.
ظریف در این راستا اشاره کرد: آمریکا این جنگ سایبری را با حمله‌ای خطرناک و غیرمسئولانه [سایبری] به تاسیسات هسته‌ای ما آغاز کرد که می‌توانست جان میلیون‌ها انسان را بگیرد. استاکس‌ نت را به خاطر دارید؟ زیرو دی را به خاطر دارید؟ عملیات المپیک را به خاطر دارید؟ جنگی سایبری در میان است و ایران در آن درگیر است. هر جنگی که آمریکا آغاز کند، قادر به پایان دادن به آن نخواهد بود.
