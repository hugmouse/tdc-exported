
# واکنش آژانس اتمی به ممانعت ایران از ورود یک بازرس به تأسیسات نطنز

Published at: **2019-11-07T21:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980816087.html)

آژانس بین‌المللی انرژی اتمی پنجشنبه به گزارش‌ها درباره ممانعت ایران از ورود یک بازرس این نهاد بین‌المللی به تأسیسات هسته‌ای نطنز واکنش نشان داد.
به گزارش فارس، آژانس بین‌المللی انرژی اتمی امروز پنجشنبه به اقدام ایران در ممانعت از ورود یک بازرس این نهاد بین‌المللی به تأسیسات نطنز واکنش نشان داد. 
به نوشته خبرگزاری فرانسه، آژانس بین‌المللی انرژی اتمی گفته رفتار ایران با بازرس این سازمان «قابل قبول نیست.» او گفته که آژانس با سخنان ایران درباره مثبت بودن تست مواد خطرناک برای این بازرس موافق نیست.
در این بیانیه آمده است: «ممانعت از خروج یک بازرس از کشور، به ویژه وقتی که آژانس بین‌المللی انرژی اتمی به او دستور انجام این کار را داده غیرقابل قبول است و نباید اتفاق بیفتد.»
این بیانیه تصریح کرده است: «آژانس بین‌المللی انرژی اتمی درباره چنین موضوعاتی سخنان علنی مطرح نمی‌کند اما بر اساس اطلاعاتی که در دسترس ما قرار دارد آژانس با توضیحات ایران درباره رویداد مربوط به این بازرس که در حال انجام وظایف پادمانی خود در ایران بوده موافق نیست.»
آژانس بین‌المللی انرژی اتمی در پایان تأکید کرده این نهاد به رایزنی با ایران برای شفاف‌سازی اوضاع ادامه خواهد داد. 
برخی رسانه‌ها خبر داده بودند که ایران مانع از ورود یکی از بازرسان آژانس به سایت غنی سازی نطنز در هفته گذشته شده است. در همین خصوص سازمان انرژی اتمی نیز روز گذشته توضیحاتی در این باره ارائه کرد.
کاظم غریب‌آبادی سفیر و نماینده دائم ایران در آژانس بین‌المللی انرژی اتمی امروز توضیحاتی در این خصوص ارائه کرد.
غریب‌آبادی درباره جلوگیری از ورود این بازرس گفت: «گزارش جامع و طولانی را درباره این بازرس به شورای حکام ارائه کردم و گاهشمار اتفاقاتی که از ورود بازرس به سایت هسته‌ای نطنز تا خروجش از کشور روی داد را به اعضای شورا ارائه و تأکید کردم که ایران در این خصوص دغدغه‌های امنیتی دارد و اینجا بحث نقض مزایا و مصونیت‌های بازرسان آژانس مطرح نیست، چون ما حقوق اینها را نقض نکردیم و به حقوق بین الملل و تعهداتمان واقفیم»
وی که با خبرگزاری صدا و سیما گفتگو می‌کرد، یادآور شد: «وقتی بازرس در تأسیسات نطنز بود دتکتورهای (تجهیزات کنترلی) ما شناسایی کردند که این بازرس می‌تواند مواد خطرناک به همراه داشته باشد، اقدامات متعددی بعد از آن صورت گرفت، تنها یک بار از دتکتور استفاده نشد، بلکه در محیط‌های مختلف از دتکتور استفاده شد و حتی وقتی برای کیف دستی‌اش استفاده شد باز آلارم و هشدار داد.»
سفیر و نماینده دائم ایران در آژانس با ذکر این نکته که تهران این موضوع را با آژانس تحت بررسی دارد خاطرنشان کرد: «به اعضای شورا گفتم با توجه به سوابق خرابکاری در تأسیسات هسته‌ای ما، به هیچ وجه و تحت هیچ شرایطی امنیت ملی و ایمنی و امنیت تأسیسات هسته‌ای را مورد مصالحه قرار نخواهیم داد و مصر هستیم آژانس باید با ما همکاری کامل انجام دهد که این تحقیقات را به صورت کامل انجام دهیم.»
غریب‌آبادی یادآور شد: «البته آژانس طی نامه‌ای کتبی به ما اعلام کرد که آماده است در روند تحقیقات با ما همکاری کند و این موضوع مورد استقبال ما نیز قرار گرفت.» 
وی همچنین افزود: «در حال همکاری با آژانس در زمینه موضوعات مورد نظر آژانس از جمله در حوزه پادمان هستیم و این فرآیند همکاری و تعامل با هدف حل و فصل هر موضوعی که مدنظر آژانس است ادامه دارد و در حال کار با هم هستیم.»
