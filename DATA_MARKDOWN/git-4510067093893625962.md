
# Autocolantul „votat” primit la votul prin corespondență se dezlipește. Un român din Marea Britanie a făcut testul (VIDEO)

Published at: **2019-11-06T15:19:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/autocolantul-votat-primit-la-votul-prin-corespondenta-se-dezlipeste-un-roman-din-marea-britanie-a-facut-testul-video-152599.html)

Cu cinci zile înainte de primul tur al alegerilor prezidențiale, apar îndoieli cu privire la votul prin corespodență. Un român stabilit în Marea Britanie a demonstrat printr-un video că autocolantul cu inscripţia „Votat” poate fi dezlipit și mutat cu ușurință.
În filmare se vede cum Daniel Ursache, din Târgu Neamţ, stabilit la Londra, dezlipeşte autocolantul pe care îl lipise iniţial în caseta în care este înscris numele lui Dan Barna, autocolantul rămânând în perfectă stare, apoi îl lipeşte din nou în caseta în care este înscris numele preşedintelui Klaus Iohannis şi îl dezlipeşte şi de această dată, fără ca stickerul sau buletinul de vot să fie deteriorate.
Ursache a postat şi pagina din instrucţiunile primite pe care scrie în mod explicit că, "odată aplicat, autocolantul cu menţiunea "votat 2019 P turul 1" pe buletinul de vot, acesta nu mai poate fi dezlipit fără a nu conduce la distrugerea acestuia".
"Lucrurile demonstrate în clip sunt destul de interesante, deoarece instrucţiunile noastre spun clar că poţi deteriora buletinul de vot dacă muţi autocolantul. Mutarea, aşa cum am văzut, e posibilă, dar din momentul în care ai băgat buletinul cu opţiunea pe un candidat, acesta pleacă sigilat către ţară. Toate buletinele pentru votul prin corespondenţă sunt deschise în aceeaşi procedură ca şi în ţară", a declarat preşedintele Autorităţii Electorale Permanente (AEP), Constantin-Florin Mituleţu-Buică, pentru Digi24.
Tot el a mai precizat şi că în momentul în care plicurile se deschid, procedura este filmată. "Nu are cum să existe nicio fereastră în vederea fraudării votului, autocolantul se dezlipeşte destul de greu, nu e posibil să cadă în interiorul buletinului de vot, astfel încât să îl ia cineva să îl pună ulterior pe alt candidat. Toate plicurile stau sigilate până după ora 21.00 când începe numărarea buletinelor de vot pe aceeaşi procedură şi în acelaşi timp ca şi în ţară", a conchis preşedintele.
