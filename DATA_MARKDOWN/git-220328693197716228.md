
# Съдът отказа да пусне Миню Стайков от ареста

Published at: **2019-11-05T15:09:00+00:00**

Author: **Редактори, сн. БГНЕС**

Original: [Стандарт Новини](https://standartnews.com/balgariya-pravosudie/sdt-otkaza-da-pusne-minyu-staykov-ot-aresta-405951.html)

Специализираният наказателен съд отхвърли искането на Миню Стайков за изменение на мярката му за неотклонение „Задържане под стража“ по делото за злоупотреба с пари от европейски земеделски фондове, съобщиха от пресцентъра на Апелативна специализираната прокуратура.
Стайков бе задържан на 5 септември 2018 г. и привлечен към наказателна отговорност от Специализираната прокуратура за ръководене на организирана престъпна група данъчни престъпления и пране на пари. Оттогава той е в ареста, след като през май 2019 г. му бе повдигнато обвинение по второ дело (заедно с още 13 лица, петима от които служители в Държавен фонд „Земеделие“) - за участие в престъпен сговор с цел злоупотреба със средства от Програмата за развитие на селските райони и Националната програма за подпомагане на лозаро-винарския сектор. По това досъдебно производство също му бе определена най-тежката мярка за неотклонение.
На 5 ноември 2019 г., съдът отхвърли за пореден път искането за промяна на мярката му за неотклонение в по-лека заради наличието на опасност да влияе върху разследването.
