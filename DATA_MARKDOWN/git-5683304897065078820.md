
# പ്ലാൻ എ, പ്ലാൻ ബി; കേരള ബ്ലാസ്റ്റേഴ്സിന് ഇനിയേത് ഗെയിം പ്ലാൻ?

Published at: **2019-11-05T02:11:00+00:00**

Author: **എ.ഹരിപ്രസാദ്**

Original: [ManoramaOnline](https://www.manoramaonline.com/sports/football/2019/11/05/plan-a-and-b-failed-what-next-for-kerala-blasters.html)

പ്രതിരോധത്തിൽ വൻ മതിലാകുമെന്നു കരുതിയ സന്ദേശ് ജിങ്കാനു പരുക്കേറ്റപ്പോൾ ബ്ലാസ്റ്റേഴ്സ് കോച്ച് എൽകോ ഷാട്ടോരിക്കു നഷ്ടമായതു കിരീടവഴിയിലെ ‘പ്ലാൻ എ’.  പ്ലേമേക്കറായി കരുതിയ മാരിയോ ആർകെസിനു പരുക്കേറ്റതോടെ ‘പ്ലാൻ ബി’യിൽ നിന്നും കോച്ചിനു പിൻവാങ്ങേണ്ടിവന്നു.
കാവലിലേക്കായി കൊണ്ടുവന്ന ഡച്ച് താരം സ്വൂയ് വർലൂണിനെയും  പരുക്ക് പിടികൂടിയതോടെ ഷാട്ടോറി മനസിൽ വരച്ചിട്ട ഗെയിം പ്ലാനെല്ലാം കടലാസിൽ മാത്രം ഒതുങ്ങുകയാണ്.  ബ്ലാസ്റ്റേഴ്സിന് ഇനി ബൂട്ട് കെട്ടാനുള്ളത്  ബെംഗളൂരുവും ഗോവയും ഉൾപ്പെടെയുള്ള വലിയ ടീമുകൾക്കെതിരെയാണ്. കടലാസിലെ കരുത്ത് കളത്തിൽ കാണിക്കേണ്ട സമയം വൈകിത്തുടങ്ങിയെന്നു ചുരുക്കം. 

        വേണ്ടേ ഒത്തിണക്കം ?
      
മൂന്നു മത്സരങ്ങളിൽ നിന്നു 3 പോയിന്റ് എന്നതു 18മത്സരം നീളുന്ന ലീഗിൽ ബാലാരിഷ്ടത മാത്രമേയാകൂ. പക്ഷേ കളത്തിലെ നീക്കങ്ങളിൽ ഒരു ടീം എന്ന ലക്ഷണം ഇനിയും വരാത്തതിനു ചികിത്സ അനിവാര്യം. ആക്രമണം എന്ന കോച്ചിന്റെ ലക്ഷ്യം നീക്കങ്ങളിൽ തെളിയുന്നുണ്ട്. പക്ഷേ ഇരുവിങ്ങിലും മധ്യത്തിലുമായെത്തുന്ന ആ നീക്കങ്ങൾ ലക്ഷ്യം കാണുന്നില്ലെന്നു മാത്രം. വ്യക്തിഗത  മികവിന്റെ ആളിക്കത്തലല്ല, ഒത്തിണക്കത്തോടെയുള്ള പാസിങ് ഗെയിമും എതിരാളികളെ ഞെട്ടിക്കുന്ന പൊസിഷനിങ്ങുമെല്ലാമായി കരുത്തുറ്റ ടീം ഗെയിമാണു ബ്ലാസ്റ്റേഴ്സിൽ നിന്നുവേണ്ടത്. 

        കളി കളയുന്ന വീഴ്ചകൾ
      
അൺഫോഴ്സ്ഡ് എറർ – ടെന്നിസിലും ബാഡ്മിന്റണിലും ഉപയോഗിക്കുന്ന ഈ പ്രയോഗംതന്നെ ബ്ലാസ്റ്റേഴ്സിനും ചേരും. അനാവശ്യമായ പരീക്ഷണങ്ങളും പിഴവുകളാണു കഴിഞ്ഞ 2 മത്സരങ്ങളിലും ടീമിനു തിരിച്ചടിയായത്. ഹൈദരാബാദിനെതിരെ സിഡോഞ്ചയെ പിന്നോട്ടിറക്കാനുള്ള തീരുമാനം അത്തരത്തിലൊന്നാണ്. ജീക്സൺ സിങ്ങിൽ നിന്നു ലഭിച്ച പിന്തുണ ഞിങ്ങിനു സിഡോയിൽ നിന്നു ലഭിച്ചില്ല. സെന്റർ ബാക്ക് ജിയാനി പരുക്കേറ്റു മടങ്ങിയ സമ്മർദ്ദം കൂടിയായതോടെ ഞിങ്ങിനു പിഴച്ചു. ആ പിഴവുകൾ തോൽവിയും സമ്മാനിച്ചു. ഗച്ചിബൗളിയിൽ ക്ലിക്ക് ആയ ഒന്നായിരുന്നു ഓഗ്ബെച്ചെ– സഹൽ– രാഹുൽ ത്രയം. ആ കൂട്ടുകെട്ടു നേരത്തെ പൊളിച്ച കോച്ചിന്റെ തീരുമാനവും തിരിച്ചടിച്ചു. സഹൽ ഇല്ലാതായതു ബ്ലാസ്റ്റേഴ്സിന്റെ മുന്നേറ്റങ്ങളെ സാരമായി ബാധിച്ചു. മെസ്സിബൗളിയെന്ന സ്ട്രൈക്കറെ മധ്യത്തിലേക്കു ഇറക്കിയുള്ള ഷാട്ടോരിയുടെ തന്ത്രം ഗോൾ മടക്കാനുള്ള ശ്രമങ്ങൾക്കു വിലങ്ങിട്ടതു പോലുള്ള ഒന്നായി. 

        കടിഞ്ഞാണില്ലാത്ത മധ്യം
      
മധ്യനിരയിൽ കളിയൊരുക്കുന്നൊരു എൻജിൻ ഇത്തവണയുണ്ടാകുമെന്നായിരുന്നു പ്രീസീസൺ പ്രതീക്ഷകൾ. പേരെടുത്തു പറയാവുന്ന താരങ്ങളുണ്ടായിട്ടും മധ്യം പ്രതീക്ഷയ്ക്കൊത്തു ഉയരുന്നില്ല. പ്ലേമേക്കറാകേണ്ട ആർക്കെസ് പുറത്തായതോടെ ഷാട്ടോരിയുടെ ഗെയിം പ്ലാൻ പാളി. മധ്യത്തിലൊരു നായകൻ മൂന്നാം മത്സരത്തിലും വന്നില്ല.
