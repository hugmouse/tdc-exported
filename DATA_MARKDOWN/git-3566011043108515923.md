
# آمار مرگ با قرص برنج در کشور

Published at: **2019-11-01T22:55:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543949.html/%D8%A2%D9%85%D8%A7%D8%B1-%D9%85%D8%B1%DA%AF-%D8%A8%D8%A7-%D9%82%D8%B1%D8%B5-%D8%A8%D8%B1%D9%86%D8%AC-%D8%AF%D8%B1-%DA%A9%D8%B4%D9%88%D8%B1)

رئیس گروه تجویز و مصرف منطقی و اطلاع رسانی فرآورده های سلامت سازمان غذا و دارو، گفت: قرص برنج کالای ممنوعه به شمار می رود و واردات آن از شبکه قاچاق صورت می‌گیرد.
به گزارش شبکه اطلاع رسانی راه دانا؛ یسنا به منش، با اشاره به اینکه بسیاری از موارد مرگ ناشی از قرص برنج در اثر تنفس گاز سمی آزاد شده از کیسه های حاوی غلات یا حبوبات بوده است، افزود: این موارد دانسته یا ندانسته برای دفع آفات، در داخل کیسه قرص برنج قرار داشته و در داخل منزل نگهداری شده است.
وی با بیان اینکه تعداد مرگ ناشی از قرص برنج روند صعودی داشته است، اظهار کرد: بر اساس آمار پزشکی قانونی کشور، در سال ۹۶ تعداد ۶۴۰ مورد ، در سال ۹۷ تعداد ۸۲۵ مورد و در پنج ماه نخست سال ۹۸، تعداد ۳۴۶ مورد مرگ ناشی از قرص برنج ثبت شده است.
به گفته به منش، مرگ براثر مسمومیت با قرص برنج در مردان دو برابر زنان بوده و نیمی از مرگ و میرها ناشی از سموم دفع آفات، به دلیل تماس با قرص برنج بوده است.
رئیس گروه تجویز و مصرف منطقی و اطلاع رسانی فرآورده های سلامت سازمان غذا و دارو افزود: مسمومیت های ناشی از قرص برنج که به بیمارستان های کشور مراجعه شده است، در سال ۹۶ ، یک درصد، در سال ۱۳۹۷ ، ۱.۴۴ درصد و در نیمه نخست سال ۱۳۹۸ ، ۱.۲ درصد را شامل می شود.
وی با تاکید بر اینکه توزیع و خرید و فروش این سم در سطح کشور ممنوع است و فسفید آلومینیوم به شکل قرص از فهرست رسمی سموم مجاز کشور از سال ۱۳۸۴ حذف و هر گونه واردات، توزیع و فروش آن ممنوع اعلام شده است، عنوان کرد: از سال ۱۳۹۰  قرص برنج از سوی ستاد مبارزه با قاچاق کالا و ارز، کالای ممنوعه به شمار می رود و خرید و فروش و استفاده آن مشمول مجازات است، اما متاسفانه قاچاق قرص برنج همچنان ادامه دارد و بی اطلاعی و بی توجهی خانواده ها نسبت به خطرات ناشی از مصرف خانگی این سم، موجب شده که متاسفانه کشور ما یکی از معدود کشورهایی باشد که در سطح دنیا مرگ ناشی از این سم در آن گزارش شده است.
به‌ منش خاطرنشان کرد: بیشتر مسمومیت ها با قرص برنج در رده سنی ۲۰ تا ۴۰ سال رخ داده است.
