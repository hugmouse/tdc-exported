
# क्रिकेट फैंस के लिए बुरी खबर, सड़क दुर्घटना में तीन चयनकर्ता हुए घायल

Published at: **2019-11-03T18:18:04+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-three-selectors-injured-in-road-accident-2830250.html)

बंगाल महिला क्रिकेट टीम की तीन चयनकर्ता रविवार को एक सड़क दुर्घटना में घायल हो गईं। ये तीनों चयनकतार् अंडर-23 टीम की चयन ट्रायल के लिए जा रही थीं। घायलों को गंभीर स्थिति में अस्पताल में भर्ती कराया गया है। सूत्रों ने बताया कि चंदना, पूर्णिमा और श्यामा अंडर-23 टी-20 ट्रॉफी के लिए चयन ट्रायल के लिए बंगाल में बीरभूम जिले में सुरी जा रही थीं तभी शक्तिगढ़ इलाके में इनकी कार दुर्घटनाग्रस्त हो गई। 
बंगाल क्रिकेट संघ (सीएबी) के एक अधिकारी ने आईएएनएस से कहा, “तीनों अस्पताल में भर्ती हैं और खतरे से बाहर हैं।”पूर्व भारतीय क्रिकेटर डायना इडुलजी ने इस मदद के लिए सीएबी का शुक्रिया अदा किया है। 
उन्होंने आईएएनएस से कहा, “मैंने बीसीसीआई अध्यक्ष सौरभ गांगुली से बातचीत की है और उन्होंने कहा कि सीएबी इस मामले को देख रहा है। उन्होंने साथ ही चयनकतार्ओं को सभी सुविधाएं मुहैया कराने को कहा है।” अंडर-23 टी-20 ट्रॉफी में बंगाल को अपना पहला मैच 12 नवंबर को ओडिशा के खिलाफ खेलना है। 
