
# विराट कोहली क्रिकेट फैन्स के बीच सबसे ज्यादा सर्च किए जाने वाले खिलाड़ी

Published at: **2019-11-05T02:58:17+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-virat-kohli-most-searched-player-by-cricket-fans-globally-2832604.html)

भारतीय कप्तान विराट कोहली दिन-ब-दिन और ज्यादा मशहूर होते जा रहे हैं। विराट कोहली आज यानि 5 नवंबर को अपना 31वां जन्मदिन सेलिब्रेट कर रहे हैं। विराट कोहली फिलहाल क्रिकेट से ब्रेक पर हैं और अपनी पत्नी अनुष्का शर्मा के साथ भूटान में अपना जन्मदिन मना रहे हैं। विराट के जन्मदिन पर एक सर्वे की रिपोर्ट आई है, जिसमें कहा गया है कि वैश्विक स्तर पर सर्च किए जाने वाले खिलाड़ियों में विराट कोहली सबसे आगे हैं।
डिजिटल मार्केटिंग प्लेटफॉर्म सेमरश की रिपोर्ट के मुताबिक, वैश्विक स्तर पर सबसे ज्यादा सर्च किए जाने वाले खिलाड़ियों में पहले तीन स्थानों पर लगातार दूसरे साल तीन भारतीय खिलाड़ियों का जलवा रहा है। इनमें कोहली नंबर वन पर बने हुए हैं, जबकि पूर्व कप्तान महेंद्र सिंह धौनी दूसरे और सलामी बल्लेबाज रोहित शर्मा तीसरे नंबर पर हैं। 
सर्च किए गए परिणामों के अनुसार, 2019 में जनवरी से लेकर सितंबर तक कोहली एक महीने में औसतन 20 लाख बार सर्च किए गए हैं। वहीं, धौनी और रोहित एक महीने में औसतन 10 लाख बार सर्च किए गए हैं। इस बीच, खिलाड़ियों के अलावा भारतीय टीम भी 2019 में सबसे ज्यादा बार सर्च की गई है। 2018 में इंग्लैंड सबसे ज्यादा बार सर्च की गई थी। 
'रन मशीन' के नाम से मशहूर टीम इंडिया के कप्तान विराट कोहली मैच दर मैच नए कीर्तिमान बना रहे हैं। विराट ने 2008 में इंटरनेशनल डेब्यू किया था। अपने अभी तक के 11 साल के करियर ने कई बड़े-बड़े रिकॉर्ड तोड़ डाले हैं। इंटरनेशनल क्रिकेट में सबसे ज्यादा शतक जड़ने के मामले में विराट कोहली तीसरे नंबर पर हैं। उन्होंने अबतक 69 (26 टेस्ट और 43 वनडे) शतक जड़े हैं। 
शतकों की इस लिस्ट में 100 शतक के साथ मास्टर ब्लास्टर सचिन तेंदुलकर सबसे आगे हैं। सचिन ने  51 टेस्ट और 49 वनडे शतक जड़े हैं। वहीं, इस फेहरिस्त में दूसरा नाम ऑस्ट्रेलिया के पूर्व कप्तान रिकी पोंटिंग का है। पोंटिंग ने 71 शतक जड़े हैं। उन्होंने 41 टेस्ट और 30 वनडे शतक जड़े हैं।
विराट कोहली ने अबतक 82 टेस्ट मैचों में 54.77 की औसत से 7066 रन बनाए हैं। वहीं, 239 वनडे में विराट 60.31 की औसत से 11520 रन बना चुके है। टी-20 क्रिकेट की बात करें तो विराट ने 72 टी-20 मैचों में 50.00 की औसत से 2450 रन बनाए हैं। 
(एजेंसी इनपुट के साथ)
