
# ضوابط پوشش دانشجویان تا پایان نیم‌سال تحصیلی جاری تدوین می‌شود

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696508/%D8%B6%D9%88%D8%A7%D8%A8%D8%B7-%D9%BE%D9%88%D8%B4%D8%B4-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D9%86%DB%8C%D9%85%E2%80%8C%D8%B3%D8%A7%D9%84-%D8%AA%D8%AD%D8%B5%DB%8C%D9%84%DB%8C-%D8%AC%D8%A7%D8%B1%DB%8C-%D8%AA%D8%AF%D9%88%DB%8C%D9%86-%D9%85%DB%8C%E2%80%8C%D8%B4%D9%88%D8%AF)

 معاون فرهنگی و اجتماعی وزارت علوم، تحقیقات و فناوری گفت: معاونت‌های فرهنگی و اجتماعی دانشگاه‌ها تا پایان نیم‌سال تحصیلی جاری ضوابط بازنگری شده پوشش دانشجویان را برای بحث و بررسی به وزارت علوم ارسال می‌کنند.
در دو هفته گذشته آیین‌نامه ۳۰ بندی عفاف و حجاب توسط معاونت فرهنگی و اجتماعی وزارت علوم، تحقیقات و فناوری به دانشگاه ها ابلاغ و در آن اعلام شد که ضوابط پوشش دانشجویان نیز تدوین می شود.«غلامرضا غفاری» روز یکشنبه در گفت و گو با خبرنگار دانشگاه و آموزش درباره آیین نامه عفاف و حجاب دانشگاه ها اظهار داشت: مباحث ابلاغ شده، آیین نامه نبود بلکه مجموعه ای از فعالیت ها و اقدامات مربوط به عرصه های فرهنگی، آگاهی بخشی، ترویجی و در سطح پایین تر عرصه های انضباطی و انتظامی به دانشگاه ها را شامل می شد.وی خاطرنشان کرد: این مجموعه برآمده از تلاش معاونان فرهنگی و اجتماعی دانشگاه ها بود که به دانشگاه ها ابلاغ شد، البته دانشگاه از گذشته این قبیل فعالیت ها را داشتند.معاون فرهنگی و اجتماعی وزارت علوم، تحقیقات و فناوری اظهار داشت: معاونان فرهنگی و اجتماعی دانشگاه ها پیشنهادی برای بازنگری در ضوابط پوشش داشتند که وزارت علوم از ۲ معاونت فرهنگی و دانشجویی مراکز آموزش عالی خواست تا نقطه نظرات خود را برای بازنگری در ضوابط پوشش دانشجویان ارائه کنند.غفاری در این باره که وزارت علوم توصیه ای برای بازنگری در ضوابط پوشش دارد یا خیر یادآورشد: معاونان فرهنگی و اجتماعی دانشگاه ها با حوزه فرهنگی و فضای دانشجویی آشنا هستند و اصول کارشناسی را در این بازنگری لحاظ می کنند.به گفته معاون وزیر علوم، هر چند این ضوابط تا پایان ترم تحصیلی جاری به وزارت علوم، تحقیقات و فناوری ارسال می شود اما نمی توان تصمیم سریع درباره این ضوابط گرفت چرا که ابلاغ با سرعت این ضوابط در دانشگاه ها کارگشا نیست.
