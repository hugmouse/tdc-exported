
# യുഎപിഎ ചുമത്തിയതിൽ വിശദീകരണം തേടി മുഖ്യമന്ത്രി; ഐജിക്ക് അന്വേഷണ ചുമതല

Published at: **2019-11-02T12:51:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/02/cm-pinarayi-vijayan-asks-report-from-dgp-for-uapa-arrest.html)

തിരുവനന്തപുരം∙ മാവോയിസ്റ്റുകളെ വധിച്ചതിനെ അപലപിച്ച് ലഘുലേഖ വിതരണം ചെയ്ത രണ്ടു സിപിഎം പ്രവര്‍ത്തകരെ യുഎപിഎ ചുമത്തി അറസ്റ്റ് ചെയ്ത നടപടിയിൽ ഡിജിപിയോടു വിശദീകരണം തേടി മുഖ്യമന്ത്രി. ഏതു സാഹചര്യത്തിലാണ് യുഎപിഎ ചുമത്തിയതെന്ന് അറിയിക്കണമെന്ന് മുഖ്യമന്ത്രി പിണറായി വിജയൻ ഡിജിപി ലോക്നാഥ് ബെഹ്റയ്ക്ക് നിർദേശം നൽകി. യുഎപിഎ ചുമത്തിയത് നേരട്ടന്വേഷിക്കാൻ ഉത്തരമേഖലാ ഐജി അശോക് യാദവിന് ഡിജിപിയുടെ നിർദേശം. ഐജിയും കമ്മിഷണർ എ. വി. ജോർജും പന്തീരാങ്കാവ് പൊലീസ് സ്റ്റേഷനിൽ നേരിട്ടെത്തി വിവരങ്ങൾ േതടി.
അറസ്റ്റിലായ അലന്റെ മാതാപിതാക്കൾ കോഴിക്കോട് ഗസ്റ്റ്ഹൗസിൽ മുഖ്യമന്ത്രിയെ കണ്ട് പരാതി നൽകി. മകന് മാവോയിസ്റ്റ് ബന്ധമില്ലെന്നും ആരോ കൊടുത്ത നോട്ടിസ് കൈവശം വയ്ക്കുക മാത്രമാണുണ്ടായതെന്നും അമ്മ പറഞ്ഞു. അമ്മ സബിത മഠത്തിൽ കെ.അജിതയോടൊപ്പമാണ് ഇവടെത്തിയത്. നടി സജിത മഠത്തിലിന്റെ സഹോദരിയാണ് സബിത. 
മാവോയിസ്റ്റുകളെ വധിച്ചതിനെ അപലപിച്ച്  ലഘുലേഖ വിതരണം ചെയ്തതിന് യുഎപിഎ ചുമത്തിയതില്‍ വിയോജിപ്പുമായി കോഴിക്കോട് ജില്ലാ നേതൃത്വമെത്തി. വിശദമായി അന്വേഷിക്കാതെ ഇത്തരം വകുപ്പുകള്‍ ചുമത്തരുതെന്ന് സിപിഎം കോഴിക്കോട് ജില്ലാ സെക്രട്ടറി പി.മോഹനന്‍ മനോരമ ന്യൂസിനോട് പറഞ്ഞു. അറസ്റ്റിലായവര്‍ക്ക് മാവോയിസ്റ്റ് ബന്ധമുണ്ടെങ്കില്‍ സിപിഎമ്മിൽ തുടരാനാവില്ലെന്നും പി.മോഹനന്‍ പറഞ്ഞു. 
ലഘുലേഖ വിതരണം ചെയ്ത രണ്ടു സിപിഎം പ്രവര്‍ത്തകരെ ശനിയാഴ്ച രാവിലെയാണ് യുഎപിഎ ചുമത്തി അറസ്റ്റ് ചെയ്തത്. കോഴിക്കോട് പന്തീരാങ്കാവില്‍ ലഘുലേഖ വിതരണം ചെയ്ത താഹ ഫസല്‍, അലന്‍ ശുഹൈബ് എന്നിവരാണ് അറസ്റ്റിലായത്. അലന്‍ ശുഹൈബ്  തിരുവണ്ണൂരിലും താഹ ഫസല്‍ പാറമ്മല്‍ ബ്രാഞ്ച് അംഗവുമാണ്.  പിണറായി വിജയന്റേത് ഫാസിസ്റ്റ് ഭരണമാണെന്ന് ആരോപിച്ച് രൂക്ഷവിമര്‍ശനങ്ങള്‍ ലഘുലേഖയിലുണ്ട്. അതേസമയം അറസ്റ്റിലായവര്‍ക്ക് മാവോയിസ്റ്റ് ബന്ധമില്ലെന്ന് ബന്ധുക്കള്‍ പറഞ്ഞു.
English Summary : CM Pinarayi Vijayan asks report from DGP on UAPA arrest
