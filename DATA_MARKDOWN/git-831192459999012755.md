
# Ετοιμαστείτε, αγριεύει ξανά ο καιρός! Έρχονται ισχυρές καταιγίδες, χαλάζι και σκόνη – Δείτε αναλυτικά την πρόγνωση

Published at: **2019-11-06T17:45:19+00:00**

Author: ****

Original: [europost.gr](https://europost.gr/etoimasteite-agrieyei-xana-o-kairos-erchontai-ischyres-kataigides-chalazi-kai-skoni-deite-analytika-tin-prognosi/)

Έκτακτο δελτίο επικίνδυνων καιρικών φαινομένων από την ΕΜΥ. Από τα μεσάνυχτα αγριεύει ξανά ο καιρός.
Ισχυρές βροχές και καταιγίδες οι οποίες θα συνοδεύονται από χαλαζοπτώσεις και ισχυρούς ανέμους προβλέπονται:1.από τα μεσάνυχτα της σημερινής ημέρας (Τετάρτη 06-11-2019) στα βορειότερα νησιά του Ιονίου (κυρίως στην περιοχή της Κέρκυρας)
2.από τις πρωινές ώρες της Πέμπτης (07-11-2019) στην Ήπειρο (κυρίως στα δυτικά τμήματα) και απο το μεσημέρι στα υπόλοιπα νησιά του Ιονίου και πιθανώς στη δυτική Στερεά.
3.τα ισχυρά φαινόμενα αναμένονται μέχρι τις βραδινές ώρες της Πέμπτης (07-11-2019)
Έλευση βαρομετρικού χαμηλού από την Αδριατική την Πέμπτη
Από την Πέμπτη το μεσημέρι και στη συνέχεια ο καιρός θα καταστεί άστατος στο Ιόνιο και τα βορειοδυτικά ηπειρωτικά τμήματα. Θα εκδηλώνονται κατά διαστήματα βροχές και καταιγίδες ενώ σε τοπικό επίπεδο οι βροχές αυτές ενδέχεται να δημιουργήσουν ακόμη και προβλήματα λόγω της μεγάλης ραγδαιότητας που θα έχουν. Μέχρι και αργά το βράδυ της Πέμπτης τα φαινόμενα θα επεκταθούν και στις υπόλοιπες δυτικές (αρχικά) ηπειρωτικές περιοχές της χώρες.
Γενίκευση της κακοκαιρίας την Παρασκευή
Σύμφωνα με τα τελευταία προγνωστικά στοιχεία, εφόσον το βαρομετρικό χαμηλό θα έχει πια πλησιάσει προς τη χώρα μας, οι βροχές θα επεκταθούν μέσα στην Παρασκευή και στις υπόλοιπες ηπειρωτικές περιοχές της χώρας. Φαίνεται δε ότι οι περιοχές που θα “πληγούν” με τις πιο ισχυρές βροχοπτώσεις κατά τη διάρκεια της Παρασκευής θα είναι η Πελοπόννησος, η Στερεά Ελλάδα (πιθανώς και η Αττική), η Εύβοια, η κεντρική και ανατολική Μακεδονία και η Θράκη αργότερα.
Πιθανές καταιγίδες και στην Αθήνα την Παρασκευή
Όπως όλα δείχνουν, κατά τη διάρκεια της Παρασκευής, οι δείκτες αστάθειας πάνω από την περιοχή της Αττικής θα είναι ανεβασμένοι. Αποτέλεσμα αυτού του γεγονότος είναι ότι υπάρχει αυξημένη πιθανότητα μέσα στην Παρασκευή, εκτός από βροχές να εκδηλωθούν και τοπικές καταιγίδες ακόμη και μέσα στο λεκανοπέδιο. Τα φαινόμενα κατά τόπους ίσως να έχουν και ελαφρώς έντονο χαρακτήρα.
Η θερμοκρασία θα σημειώσει μικρή πτώση
Κατά την έλευση του βαρομετρικού χαμηλού πάνω από την Ελλάδα, κατά την έλευση της κακοκαιρίας δηλαδή, φαίνεται ότι μέσα στην Παρασκευή η θερμοκρασία θα υποχωρήσει κατά 4-5 βαθμούς στις περισσότερες περιοχές της χώρας. Για παράδειγμα, όταν την Πέμπτη η θερμοκρασία θα αγγίξει τους 28°C στις ευπαθείς στη ζέστη περιοχές, την Παρασκευή λόγω της πυκνής κατά περιόδους νέφωσης ο υδράργυρος δεν θα ξεπεράσει τους 24°C. Στην Κρήτη όμως θα παραμείνουν ανεβασμένες και ιδιαίτερα στα βόρεια παράλια του νησιού θα αγγίξει ακόμη και τους 27-28°C.
Η κακοκαιρία θα επηρεάσει και το Αιγαίο, αλλά όχι με ισχυρά φαινόμενα
Μπορεί στις περιοχές του Αιγαίου να εκδηλωθούν βροχοπτώσεις αλλά και πιθανές καταιγίδες την Παρασκευή, δεν φαίνεται όμως ότι θα είναι κάτι το αξιόλογο τόσο ως προς την ένταση όσο και ως προς τη διάρκεια των φαινομένων. Μόνο στη νότια Κρήτη ίσως κατά τόπους οι καταιγίδες να είναι λίγο πιο έντονες. Πάντως βροχές θα εκδηλωθούν τόσο στο βόρειο και βορειοανατολικό Αιγαίο, όσο και στις Κυκλάδες, την Κρήτη, τα Δωδεκάνησα αλλά και τα νησιά του ανατολικού Αιγαίου αλλά με γενικά τοπικού χαρακτήρα φαινόμενα.
Οι άνεμοι δεν θα προβληματίσουν – Έρχεται σκόνη
Οι άνεμοι θα είναι νοτιάδες με αποτέλεσμα οι μετεωρολογικές συνθήκες να ευνοούν τη μεταφορά σκόνης από τη Αφρική, ωστόσο όχι σε πολύ αυξημένες συγκεντρώσεις. Αποτέλεσμα αυτού είναι ότι αρκετές από της βροχές θα είναι και λασποβροχές ιδιαίτερα στην κεντρική και τη νότια Ελλάδα. Οι εντάσεις των νοτιάδων στα πελάγη δεν θα ξεπερνούν τα 5-6 μποφόρ, με εξαίρεση το νότιο Αιγαίο αλλά και τη θαλάσσια περιοχή νοτίως της Πελοποννήσου όπου οι εντάσεις τους θα αγγίζουν τα 7 και πιθανώς τα 8 μποφόρ τοπικά ως μέγιστες ριπές.
Βελτίωση του καιρού από το Σάββατο
Κατά τη διάρκεια του Σαββάτου ο καιρός θα βελτιωθεί σχετικά ενώ δεν θα λείψουν οι τοπικές βροχές στα δυτικά, τα βόρεια και τα νησιά του ανατολικού Αιγαίου. Στο βόρειο Ιόνιο και στην Ήπειρο ίσως οι βροχές να έχουν λίγο πιο έντονο χαρακτήρα αφού υπάρχει το ενδεχόμενο να εκδηλωθούν εκεί τοπικές καταιγίδες.
Πιθανή νέα υποτροπή του καιρού την Κυριακή
Παρόλο που είναι αρκετά μακριά μέχρι την Κυριακή, αν διατηρηθούν τα προγνωστικά στοιχεία, υπάρχει η πιθανότητα νέα κακοκαιρίας η οποία θα επηρεάσει πάλι τις περισσότερες περιοχές της χώρας από την Κυριακή. Αυτό το γεγονός όμως ακόμη δεν έχει “κλειδώσει” και γι’ αυτό δίνεται αυτή την ώρα ως μια πιθανότητα που ενδεχομένως να είναι και αυξημένη.
