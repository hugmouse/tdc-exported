
# هاآرتص: رجزخوانی ارتش اسرائیل مقابل ایران به هشدار و نگرانی تبدیل شده است

Published at: **2019-11-02T17:36:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619481/%D9%87%D8%A7%D8%A2%D8%B1%D8%AA%D8%B5-%D8%B1%D8%AC%D8%B2%D8%AE%D9%88%D8%A7%D9%86%DB%8C-%D8%A7%D8%B1%D8%AA%D8%B4-%D8%A7%D8%B3%D8%B1%D8%A7%D8%A6%DB%8C%D9%84-%D9%85%D9%82%D8%A7%D8%A8%D9%84-%D8%A7%DB%8C%D8%B1%D8%A7%D9%86-%D8%A8%D9%87-%D9%87%D8%B4%D8%AF%D8%A7%D8%B1-%D9%88-%D9%86%DA%AF%D8%B1%D8%A7%D9%86%DB%8C-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA)


        نگرانی و هراس صهیونیست‌ها از افزایش توانمندی نظامی ایران و بیشتر شدن نفوذ آن در منطقه همچنان ادامه دارد و این بار آمادگی ارتش این رژیم زیر تیغ تیز انتقادات قرار گرفته است.
      

        آفتاب‌‌نیوز :
      
روزنامه «هاآرتص» چاپ فلسطین اشغالی در یادداشتی به بررسی میزان آمادگی ارتش رژیم صهیونیستی برای جنگ در جبهه‌های مختلف از جمله تقابل با ایران پرداخته و نوشت در حالی که «گادی آیزنکوت» رئیس پیشین ستاد کل ارتش اسرائیل با تبختر درباره توانمندی ارتش در مقابله با تهدیدات ایران حرف می‌زد اما خیلی زود این رجزخوانی‌ها به ترس و هشدار تبدیل شد.
در ابتدای این یادداشت با اشاره به گزارش سال قبل ژنرال «اسحاق بریک» بازرس ارتش رژیم صهیونیستی درباره عدم آمادگی نیروهای نظامی این رژیم برای وارد شدن به جنگ جدید در منطقه، نوشته شده است که در آن زمان آیزنکوت تمام توان خود را به کار بست تا با این انتقادات مقابله کند.
بریک در گزارش مذکور نوشته بود: « بدتر از آماده نبودن ارتش برای ورود به یک جنگ جدید، این است که سران نظامی اسرائیل این فقدان آمادگی را نادیده می‌گیرند... اگر جنگی رخ دهد، آسیبی که از نبرد یوم‌کیپور (۱۹۷۳) دیدیم، در مقایسه با آن بسیار کوچک خواهد بود... سران تل‌آویو، ارتش را فقط برای مقابله با دو وضعیت، لبنان و غزه، تربیت کرده‌اند اما سوری‌ها بازگشته‌اند. مهمترین تهدیدی که در نظر نگرفته‌ایم، کنار ماست. ارتش ما برای یک منطقه نصفه و نیمه ساخته شده است». 
هاآرتص با بیان اینکه حتی فخرفروشی‌های «بنیامین نتانیاهو» نخست‌وزیر رژیم صهیونیستی درباره توانایی ارتش اسرائیل در وارد کردن صدمات شدید به ایران نیز تبدیل به اظهارات همراه با نگرانی در ماه گذشته شد، می‌نویسد: «به نظر می‌رسد مقامات نظامی ارشد که تا همین روزهای اخیر بر آمادگی ارتش اسرائیل و ضعف دشمنان تاکید می‌کردند نیز راه نتانیاهو را در پیش گرفته‌اند».
این روزنامه با اشاره به ابراز نگرانی هفته قبل «آویو کوخاوی» رئیس کنونی ستاد کل ارتش رژیم صهیونیستی درباره وخیم‌تر شدن تهدیدات علیه تل‌آویو، افزود: «یک مقام نظامی ارشد دیگر، تصویری تاریک‌تر [از وضعیت ارتش] را ترسیم کرده و در جلسات محرمانه هشدار داده است که اگر اسرائیل فوراً روند تقویت خودش را آغاز نکند، ارتش آن برتری کیفی خود را از دست می‌دهد».
در ادامه این یادداشت آمده است: «این مقام می‌گوید حزب‌الله در حال قوی‌تر شدن است و اسرائیل و تهران نیز در درگیری مستقیم هستند، حتی اگر این درگیری در میدان جنگ نباشد. بودجه کنونی [ارتش] برای تهدیدات آتی ایران کافی نیست».
هاآرتص سپس با پرسش این سوال که آیا توانمندی ارتش اسرائیل تحلیل رفته یا غروری که از ابتدا درباره آن داشت اغراق شده بود، تاکید کرد: «تهدیداتی که سران نظامی و سیاسی [اسرائیل] درباره آن هشدار می‌دهند، واقعا وجود دارند و هیچ مقام نظامی که هاآرتص با آن مصاحبه کرده آنها را کوچک نمی‌انگارد. اینها تهدیداتی هستند که مقامات نظامی باید از پنج سال پیش برای آن آماده می‌شدند».
شبکه رادیویی ارتش رژیم صهیونیستی چند روز پیش در گزارشی ادعا کرد تل‌آویو منتظر حمله مستقیم با استفاده از پهپادها یا موشک‌های کروز ساخت ایران در واکنش به حملات هوایی اخیر اسرائیل علیه گروه‌های مقاومت در عراق و سوریه است.
