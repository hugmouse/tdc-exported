
# «مرگ بر آمریکا» یک شعار جهانی است

Published at: **2019-11-01T15:53:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543909.html/-%D9%85%D8%B1%DA%AF-%D8%A8%D8%B1-%D8%A2%D9%85%D8%B1%DB%8C%DA%A9%D8%A7--%DB%8C%DA%A9-%D8%B4%D8%B9%D8%A7%D8%B1-%D8%AC%D9%87%D8%A7%D9%86%DB%8C-%D8%A7%D8%B3%D8%AA)

نماینده ولی فقیه در استان زنجان با اشاره به اینکه «مرگ بر آمریکا» مختص کشور ایران نیست، گفت: شعار «مرگ بر آمریکا» یک شعار جهانی است
به گزارش شبکه اطلاع رسانی راه دانا؛ به نقل از موج رسا; آیت‌الله علی خاتمی امروز در خطبه‌های نماز جمعه این هفته، با اشاره به هفته بسیج دانش آموزی و روز 13 آبان اظهار کرد: 13 آبان ماه به معنای واقعی کلمه روز استکبار ستیزی است.
وی با اشاره به تبعید امام خمینی (ره) در سال 42 به ترکیه به دلیل ایستادگی در برابر حق ننگین کاپیتولاسیون، ابراز کرد: در سال 57 که تظاهرات در ایران به اوج خود رسیده بود، دانش‌آموزان در جلوی دانشگاه تهران تجمع کرده و رژیم پهلوی عده‌ای زیادی از آنان را به شهادت رساند.
نماینده ولی فقیه در استان زنجان با اشاره به توطئه‌های دشمنان بعد از پیروزی شکوهمند انقلاب اسلامی، علیه این نظام نوپا، تصریح کرد: بی‌شک، بسیاری از این توطئه‌ها ریشه در اقداماتی بود که آمریکا از طریق لانه جاسوسی خود در ایران انجام می‌داد.
وی با اشاره به تسخیر لانه جاسوسی توسط دانشجویان و روحانیون در 13 آبان سال 58 تصریح کرد: امام خمینی (ره) از آن کار دانشجویان وطلاب به‌عنوان انقلابی که بزرگ‌تر از انقلاب اسلامی است، یاد کردند.
خاتمی با اشاره به تظاهرات های شکل گرفته در شهرهای مختلف برای حمایت از این اقدام و دانشجویان خط امام، عنوان کرد: جاسوسان آمریکایی به مدت 444 روز در اختیار جوانان پیرو خط امام بودند، در حالی که به فرمان امام خمینی (ره)، سیاه‌پوستان و زنان در روزهای نخستین آزاد شدند و این اقدام بازتاب زیادی در دنیا داشت.
وی با بیان اینکه شعار «مرگ بر آمریکا» مختص ایران اسلامی نیست خاطر نشان کرد: خوی استکباری آمریکا در جهان باعث شده است که شعار «مرگ بر آمریکا» جهانی شود.
نماینده ولی فقیه با بیان اینکه راهپیمایی 13 آبان امسال باید باشکوه‌تر از سال‌های گذشته برگزار شود، ادامه داد: ایالات متحده حتی در کشور های آمریکای لاتین که حیاط خلوت ایالات متحده محسوب می شد یال و کوپال خود را از دست داده و شعار مرگ بر آمریکا در آنجا نیز به گوش می رسد.
 وی با اشاره به ضرورت حضور تمامی مردم در راهپیمایی روز 13 آبان، تاکید کرد: استکبارستیزی، تداوم عینی و واقعی برخورداری از روحیه عاشورایی است.
خاتمی با بیان اینکه اگر می خواهیم روحیه حسینی را بعد از ماه محرم و صفر حفظ کنیم باید باید روحیه استکبارستیزی خود را حفظ کنیم خاطر نشان کرد: ما با حضور در راهپیمایی 13 آبان ماه در مقابل استبداد و استکبار ایستادگی می کنیم.
وی با اشاره به بیانات رهبری در جمع دانش‌آموختگان ارتش جمهوری اسلامی ایران تصریح کرد: غافل نبودن از تحرکات دشمنان، کوچک نشماردن دشمن، اعتماد نکردن به دشمن و ... از رهنمود های ارزشمند رهبری در این سخنرانی بود.
نماینده ولی‌فقیه در استان زنجان با اشاره به سالروز شهادت امام حسین عسگری (ع)، ابراز کرد: ایشان در 22 سالگی به امامت رسیدند و تقریبا تمام عمر خود را در زندان به سربرده اند.
وی با بیان اینکه امام هادی (ع) و امام حسن عسگری (ع) را باید زمینه‌ساز دوران غیبت امام زمان (عج) دانست خاطر نشان کرد: تداوم مدیریت و هدایت جامعه به صورتی که امام معصوم (ع) در جامعه حضور نداشته باشد را باید مدیون این دو امام هستیم.
انتهای پیام/
