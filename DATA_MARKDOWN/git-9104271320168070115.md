
# Pulizia della Sacra Effigie nella Basilica Antica di Oropa

Published at: **2019-11-06T14:24:45+00:00**

Author: ****

Original: [LaProvinciaDiBiella.it](https://laprovinciadibiella.it/attualita/pulizia-della-sacra-effigie-nella-basilica-antica-di-oropa)

Domenica 17 novembre, alle ore 14.30, nella Basilica Antica del Santuario di Oropa, si svolgerà il tradizionale rito di pulizia della Sacra Effigie.La statua della Madonna verrà portata all’esterno del sacello per consentire la pulizia che sarà effettuata con un panno di lino. La cerimonia è un gesto carico di affetto e di tradizione: una “carezza” alla Madonna. Durante il rito, si attesta che sui volti della Madonna e di Gesù non si posa mai la polvere. Questo fenomeno, a cui nessuno riesce a dare una spiegazione, viene constatato ogni anno e richiama nella Basilica Antica di Oropa sempre più fedeli. Al termine della pulizia, viene donato ai pellegrini un piccolo lino con cui possono accarezzare la Madonna prima che venga riposta nella teca.
Giovedì 21 novembre si celebrerà ad Oropa la tradizionale Festa della Presentazione di Maria al Tempio.Alle ore 10.00 avrà inizio la processione alla quale seguirà alle ore 10.30 la santa Messa in Basilica Antica, presieduta da S. E. Mons. Ravinale Vescovo Emerito di Asti.
La memoria liturgica della Presentazione di Maria al Tempio trova la sua radice nell’usanza ebraica e nel fatto che, secondo la tradizione, Gioacchino e Anna, genitori della Vergine, avrebbero portato al Tempio Maria Bambina, per offrirla al Signore, come era consuetudine per il primogenito maschio.Tradizionalmente, dalla fine dell’Ottocento, durante la funzione avveniva la vestizione delle Figlie di Maria: la comunità ha supportato il collegio dei sacerdoti del Santuario nello svolgimento delle funzioni liturgiche e nell’accoglienza dei pellegrini sin dal XVII secolo. L’istituto, sorto accanto alla Basilica Antica, è stato fondato grazie alle Principesse Maria (1594-1656) e Caterina (1595-1640) di Savoia, figlie del duca Carlo Emanuele I.
Giovedì 21 novembre sarà a disposizione un autobus riservato in partenza da Piazza La Marmora (Piazza del Bersagliere) alle ore 9.00, seconda fermata al Seminario di Biella e rientro a Biella con partenza da Oropa (davanti ai cancelli) alle ore 12.30
