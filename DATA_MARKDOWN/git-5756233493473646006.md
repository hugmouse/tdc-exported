
# خراسان شمالی؛ 3 فوتی و یک نابینا به علت مصرف الکل در بجنورد

Published at: **2019-11-02T13:07:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619418/%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-3-%D9%81%D9%88%D8%AA%DB%8C-%D9%88-%DB%8C%DA%A9-%D9%86%D8%A7%D8%A8%DB%8C%D9%86%D8%A7-%D8%A8%D9%87-%D8%B9%D9%84%D8%AA-%D9%85%D8%B5%D8%B1%D9%81-%D8%A7%D9%84%DA%A9%D9%84-%D8%AF%D8%B1-%D8%A8%D8%AC%D9%86%D9%88%D8%B1%D8%AF)


        فرمانده انتظامی خراسان شمالی گفت: شمار قربانیان ناشی از مصرف الکل در بجنورد، به سه نفر رسید و یک نفر نیز بر اثر عوارض ناشی از آن، نابینا شد.
      

        آفتاب‌‌نیوز :
      
سردار علیرضا مظاهری گفت: مصرف مشروبات الکلی در استان، ۱۳ نفر مسموم داشته است که اکنون ۲ نفر آنان نیاز به دیالیز پیدا کرده اند و مابقی هم بستری و زیر مراقبت هستند.
وی اظهار داشت: در همین رابطه هزار و ۴۷۳ لیتر متانول غیرمجاز در استان کشف شده و در این زمینه پنج توزیع کننده، شامل یک عامل اصلی و چهار نفر متهم دیگر، دستگیر شده اند.
فرمانده انتظامی خراسان شمالی گفت: یک دستگاه کامیون این متخلفان نیز توقیف و به توقفگاه منتقل شده است.
رئیس اورژانس پیش‌بیمارستانی و مدیر حوادث دانشگاه علوم پزشکی و خدمات بهداشتی، درمانی خراسان شمالی دیشب سن افراد مسموم شده ناشی از مصرف الکل در این استان را ۱۶ تا ۴۰ سال گزارش کرده است.
دکتر تقی دولت آبادی به دیگر افرادی که بر اثر مصرف الکل دچار مشکل شده اند توصیه کرده بود که بدون فوت وقت، هرچه زودتر برای درمان به بیمارستان مراجعه کنند.
اواخر تابستان پارسال نیز ۲۴ نفر در شهرستان‌های بجنورد و شیروان در خراسان شمالی بر اثر مصرف مشروبات الکلی مسموم شده بودند که منجر به مرگ ۲ تن از آنان شد.
