
# مقابله با بیماری‌های ناشی از افزایش سن به کمک ژن‌درمانی

Published at: **2019-11-06T10:03:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620155/%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A8%DB%8C%D9%85%D8%A7%D8%B1%DB%8C%E2%80%8C%D9%87%D8%A7%DB%8C-%D9%86%D8%A7%D8%B4%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D8%B3%D9%86-%D8%A8%D9%87-%DA%A9%D9%85%DA%A9-%DA%98%D9%86%E2%80%8C%D8%AF%D8%B1%D9%85%D8%A7%D9%86%DB%8C)


        پژوهشگران "دانشگاه هاروارد" در بررسی جدیدی دریافتند که شاید بتوان به کمک ژن‌درمانی، با بیماری‌های مرتبط با افزایش سن مقابله کرد.
      

        آفتاب‌‌نیوز :
      
به نقل از وب سایت رسمی دانشگاه هاروارد، پژوهش جدیدی که روی موش‌ها انجام شده، نشان می‌دهد که شاید یک راهبرد جدید بتواند به افزایش طول عمر کمک کند.
با افزایش سن انسان‌ها، امکان ابتلا به بیماری‌هایی از جمله حمله قلبی، آسیب کبدی، دیابت و اضافه وزن در آنها تقویت می‌شود و وجود هر بیماری، به افزایش خطر ابتلا به بیماری‌های دیگر می‌انجامد؛ در نتیجه بیماران مجبور می‌شوند تا چندین نوع دارو مصرف کنند. مصرف داروهای گوناگون، عوارض جانبی متفاوتی را نیز به همراه دارد.
بررسی جدید پژوهشگران "دانشگاه هاروارد"(Harvard University) نشان می‌دهد که شاید بتوان برای درمان بیماری‌های متعدد، فقط از یک روش درمانی استفاده کرد. آنها در این بررسی دریافتند نوع خاصی از ژن‌درمانی که مبتنی بر یک ویروس خاص موسوم به "ویروس آدنو اسوشیتد"(AAV) است، می‌تواند چندین بیماری مرتبط با افزایش سن را بهبود ببخشد و به افزایش طول عمر کمک کند.
"نوح دیویدسون"(Noah Davidsohn)، نویسنده ارشد این پژوهش گفت: نتایج این پژوهش نشان می‌دهند که شاید ژن‌درمانی بتواند نسبت‌ به روش‌های کنونی درمان، کارآمدتر باشد. همه انسان‌ها تمایل دارند تا زمانی که ممکن است، سالم بمانند. این پژوهش، نخستین گام برای کاهش امکان ابتلا به بیماری‌هایی به شمار می‌رود که توانایی افراد مسن را از بین می‌برند.
دیویدسون و همکارانش، سه ژن موسوم به "FGF21"، sTGFβR2" و " αKlotho" را شناسایی کردند که می‌توانند در افزایش سلامت و طول عمر موثر باشند. این ژن‌ها در آزمایش‌های مربوط به پژوهش، تاثیر خود را در بهبود سلامت و طول عمر موش‌ها نشان دادند. فرضیه پژوهشگران این است که شاید به کار بردن رونوشت‌های اضافه از این ژن‌ها در موش‌ها با کمک ژن‌درمانی، بتوانند به مقابله با بیماری‌های مرتبط با افزایش سن کمک کنند و مزایایی را برای سلامتی به همراه داشته باشند.
پژوهشگران، ساختارهای جداگانه ژن درمانی را برای هر ژن به وجود آوردند و سپس آنها را به موش‌های مبتلا به اضافه‌وزن، دیابت نوع دو، مشکل قلبی و نارسایی کلیه تزریق کردند تا پیامدهای حاصل از این کار را مورد بررسی قرار دهند.
نکته مهم این بود که ژن‌های تزریق شده، از ژنوم طبیعی موش‌ها جدا باقی ‌ماندند و DNA آنها را اصلاح نکردند؛ در نتیجه امکان ندارد که به حیوانات دیگر و یا نسل‌های آینده منتقل شوند.
این پژوهش، در مجله "PNAS" به چاپ رسید.
