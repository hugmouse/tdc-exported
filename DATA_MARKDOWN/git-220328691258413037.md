
# ГЕРБ печели 9 областни града, БСП - 4

Published at: **2019-11-04T09:56:49+00:00**

Author: ****

Original: [Стандарт Новини](https://standartnews.com/blgariya-mestni-izbori-2019/gerb-pecheli-9-oblastni-grada-bsp-4-405824.html)

В Централната избирателна комисия (ЦИК) продължават да пристигат изборните книжа от Общинските избирателни комисии, съобщи говорителят на комисията Таня Стоева. Към момента са приети протоколите на 66 ОИК, предстои да бъде направена повторна проверка. Първата комисия е пристигнала в ЦИК в полунощ и тя е била от Божурище.
Протоколите си тази нощ са предали още Общинските избирателни комисии от Силистра, Търговище, Балчик, за което от ЦИК им благодариха. В тези протоколи от ОИК няма грешки, но протоколите от СИК в зависимост от постъпката и обработването им от "Информационно обслужване" се качват на интернет страницата на ЦИК, уточни Цанева.
На база 100% обработени протоколи в ЦИК партия ГЕРБ печели 9 областни града, БСП - 4, а коалиции и независими кандидати - 5.
Пpи 100% обpаботени пpотоколи в ЦИК към 7.00 ч. тази сутрин разликата между кандидатите за кмет на София Йорданка Фандъкова и Мая Манолова е 4,85%. Кандидатът на ГЕРБ води с 49,98% от гласовете пред независимия кандидат, подкрепен от БСП, събрала 45,13% от гласовете.
По-късно ЦИК ще обяви и окончателната изборна активност от вота на втория тур на местните избори. Последните данни са от 15.30 ч., когато тя беше - 35,8%. Това означава, че от 3 996 304 с право да гласуват на втори тур до урните са отишли 1 430 091 избиратели.
На балотаж на местните избори вчера отидоха 18 областни града, сред които и столицата София. Битка имаше и при редица районни кметове в София, Пловдив и Варна, както и в по-малки общини из цялата страна.
