
# เปิดเส้นทาง ทัวร์ ออฟ ไทยแลนด์ 2020 ปั่นลงภาคใต้

Published at: **2019-11-05T09:27:00+00:00**

Author: ****

Original: [เดลินิวส์](https://www.dailynews.co.th/sports/740118)


        "ส.จักรยาน" เปิดเส้นทางศึกสองล้อทางไกลนานาชาติ ชิงถ้วยพระราชทานฯ "ทัวร์ ออฟ ไทยแลนด์ 2020" ในปีหน้า ปั่นลงภาคใต้ เลาะริมชายทะเลฝั่งอ่าวไทย "สมุทรสงคราม-เพชรบุรี-ประจวบคีรีขันธ์-ชุมพร-ระนอง-สุราษฎร์ธานี" เน้นเที่ยวเมืองรองตามนโนยบายรัฐบาล และการท่องเที่ยวแห่งประเทศไทย "เสธ.หมึก" เผย ทีมต่างชาติสนใจสมัครร่วมการแข่งขันกันล้นหลาม แต่คงรับได้ในจำนวนจำกัด ยืนยัน จะเชิญทีมอาชีพระดับ "เวิลด์ทีม" มาชิงชัยทั้งประเภททีมชายและทีมหญิง ประเภทละ 1 ทีม เป็นอย่างน้อย ด้าน "ไทยพีบีเอส" ยืนยันร่วมถ่ายทอดสดผ่านเฟซบุ๊กไลฟ์และยูทูป ไปทั่วโลกตลอดการแข่งขัน
      
"เสธ.หมึก" พล.อ.เดชา เหมกระศรี นายกสมาคมกีฬาจักรยานแห่งประเทศไทยฯ เปิดเผยว่า ตามที่ สมาคมฯ ได้จัดการแข่งขันจักรยานทางไกลนานาชาติ ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "The Princess Maha Chakri Sirindhorn’s Cup Tour of Thailand" หรือ "ทัวร์ ออฟ ไทยแลนด์" ต่อเนื่องกันมา 20 ปี เพื่อเฉลิมพระเกียรติเนื่องในวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในวันที่ 2 เม.ย. โดยจัดขึ้นระหว่างวันที่ 1-10 เม.ย.ของทุกปี สำรับในปี 2563 จะแข่งขันระหว่างวันที่ 1-10 เม.ย.เช่นเดิม เพื่อร่วมเฉลิมพระเกียรติแด่พระองค์ท่าน เนื่องในโอกาสทรงเจริญพระชนมายุ 65 พรรษา ในวันที่ 2 เม.ย.63พล.อ.เดชา กล่าวว่า ส่วนเส้นทางแข่งขันจะเน้นผ่านเมืองรอง เพื่อส่งเสริมการท่องเที่ยวเมืองรอง ตามนโยบายรัฐบาลและการท่องเที่ยวแห่งประเทศไทย (ททท.) โดยได้กำหนดเส้นทางเอาไว้เรียบร้อยแล้ว เป็นเส้นทางที่ลงไปภาคใต้เลาะริมชายทะเลฝั่งอ่าวไทย ประเภททีมชายจะเริ่มต้นจาก จ.สมุทรสงคราม ไปยัง เพชรบุรี-ประจวบคีรีขันธ์-ชุมพร แล้วโยกไป จ.ระนอง ก่อนวกกลับมาเข้า จ.สุราษฎร์ธานี ส่วนทีมหญิง จะใช้เส้นทางภายใน จ.สุราษฎร์ธานี ซึ่งแต่ละจังหวัดแม้ไม่ใช่เมืองท่องเที่ยวขนาดใหญ่ แต่เป็นจังหวัดที่มีสถานที่ท่องเที่ยวสำคัญของประเทศไทยอยู่เช่นกัน ซึ่งตนมั่นใจว่าการแข่งขันครั้งนี้จะช่วยกระตุ้นเศรษฐกิจ และอุตสาหกรรมการท่องเที่ยวเมืองไทยได้เป็นอย่างดี สิ่งสำคัญที่สุดเราจะเน้นใช้เส้นทางรอง หลีกเลี่ยงเส้นทางหลัก เพื่อไม่ให้มีผลกระทบต่อวิถีชีวิตประจำวันของพี่น้องประชาชนมากนัก
สำหรับศึกจักรยานทางไกลนานาชาติ "ทัวร์ ออฟ ไทยแลนด์ 2020" ในปีหน้า ได้รับความสนใจจากทีมต่างประเทศเป็นอย่างมาก เพราะเป็นที่รู้กันดีว่ามีการจัดการแข่งขันที่ยอดเยี่ยม มีการต้อนรับที่อบอุ่น สร้างความประทับใจให้แก่นักกีฬาทุกทีม บางทีมก็เคยมาแล้วและติดใจประเทศไทย เราจะเป็นรองการแข่งขันนานาชาติรายการต่างๆ แค่จำนวนเงินรางวัลน้อยกว่าเท่านั้น ส่วนด้านอื่นๆ รับประกันว่า "ทัวร์ ออฟ ไทยแลนด์" ไม่เป็นสองรองใครแน่นอน ล่าสุด มีทีมต่างชาติทั้งระดับอาชีพ และระดับทีมชาติ ติดต่อสมัครเข้าแข่งขันเป็นจำนวนมาก แต่เราคงไม่สามารถรับได้ทั้งหมด ต้องจำกัดจำนวนทีม เนื่องจากเกรงว่าจะเกิดปัญหาเรื่องการดูแลต้อนรับที่อาจจะไม่ทั่วถึง อย่างไรก็ตาม สมาคมฯ ตั้งเป้าหมายจะเชิญทีมอาชีพระดับสูงสุดของสหพันธ์จักรยานนานาชาติ (ยูซีไอ) หรือระดับ เวิลด์ทีม มาร่วมการแข่งขันให้ได้อย่างน้อย 1 ทีม ในประเภททีมชาย และอีก 1 ทีม ในประเภททีมหญิง"ทัวร์ ออฟ ไทยแลนด์ 2020 จะมีการถ่ายทอดสดทางเฟซบุ๊กไลฟ์ กับ ยูทูป ของสถานีโทรทัศน์ไทยพีบีเอส ซึ่งจะมีการใช้โดรนบินขึ้นไปถ่ายภาพมุมสูง ให้เห็นการแข่งขันที่ตื่นเต้นเร้าใจ เห็นภาพแหล่งท่องเที่ยวที่สวยงามของแต่ละจังหวัด อีกทั้งยังได้เห็นวิถีชีวิต ขนบธรรมเนียม ประเพณี และความเป็นอยู่ของพี่น้องประชาชน ตามเส้นทางที่นักกีฬาผ่าน เพื่อแสดงให้เห็นวิถีชีวิตของพี่น้องชาวใต้อย่างแท้จริง เชื่อว่าหลังจากที่การแข่งขันผ่านพ้นไปแล้วนักกีฬาและทีมงานต่างชาติที่มาร่วมแข่งขัน จะต้องกลับมาเที่ยวอีกแน่นอน รวมทั้งผู้ชมทั่วโลกที่ชมผ่านการถ่ายทอดสดครั้งนี้ก็อยากจะมาท่องเที่ยวเมืองไทยเช่นกัน" เสธ.หมึก กล่าวทิ้งท้าย. 
