
# Problema sa iligal na droga sa Barangay 164, Caloocan

Published at: **2019-11-06T09:29:24+00:00**

Author: **Edd Reyes**

Original: [Journal Online](https://journal.com.ph/editorial/opinion/problema-sa-iligal-na-droga-sa-barangay-164-caloocan)

Isang alyas “Jeck-Jeck” na nagsisilbi pa raw asset ng pulis ang tumatayong supplier ng shabu sa mga tulak ng droga sa Bgy. 164 at ang nakapagtataka ay lagi raw nakakatakas o nawawala na lang parang bula kapag may ikinasang malakihang operasyon ang kapulisan sa lugar. Ibig sabihin, may nagbibigay sa kanya ng impormasyon kapag may police operation na inilunsad sa naturang barangay.
Ang isa raw sa mga tulak na sinusuplayan ni Jeck-Jeck ng shabu ay isa namang alyas “Buddha” na may rekord na sa barangay bilang drug personality at sumuko na rin sa Oplan Tokhang noon pero nagpatuloy sa iligal na aktibidad.
Ang matindi pa, bukod sa pagtutulak ay luminya na rin daw si Buddha sa pangho-holdap mula nang lumaya ang kanyang kapatid na si alyas “Lito” na nakulong ng halos 20-taon sa Muntinlupa  at ngayon ay kasangga na niya sa pangho-holdap at pagtutulak ng droga.
Kamakailan nga raw ay pinuntahan ng mga pulis ang bahay ni Lito dahil na-trace sa kanyang lugar ang cellular phone na tinangay sa isang biktima pero wala raw lumabas nang katukin ng mga awtoridad ang pintuan ng bahay hanggang mawala na sa global positioning system (GPS) ang signal kaya’t hindi nabawi ang mobile phone.
Tiyak na hindi palalagpasin ni Caloocan police chief P/Col. Noel Flores ang iligal na aktibidad na nagaganap sa Cuadra Street kapag nakarating ito sa kanyang kaalaman dahil kilala ang opisyal sa maigting na kampanya niya laban sa iligal na droga.
Hindi papayag si Col. Flores na mapulaan ni Mayor Oca Malapitan ang kanyang kampanya laban sa iligal na droga lalo na’t malaki na ang ibinaba ng krimen sa lungsod mula nang pamunuan ito ng naturang opisyal.  
Isa nga pala sa magaling na tauhan ni Col. Flores ay si P/Maj Raymond Nicolas, ang hepe ng Intelligence Branch, kaya’t kapag siguro ito ang kumilos, baka matuldukan ang paghahari-harian ng grupo nina Jeck-Jeck at Buddha sa Bgy. 164.
Ang ipinagtataka kasi ng mga residente, bakit wala raw yatang aksiyon ang kanilang Barangay Chairwoman na si Mila Uy gayung puwede naman siyang lumapit kay Col. Flores upang isumbong ang talamak na paggamit ng droga sa kanyang nasasakupang lugar.
GLG iginawad sa Navotas
Hindi sa laki ng budget o sa dami ng resources nakikita ang kahusayan sa pamumuno ng isang alkalde sa isang lungsod kundi sa mahusay at mabuting pagganap nila sa kanilang tungkulin.
Katunayan, ang maliit na lungsod ng Navotas  ay napagkaloobang muli ng Department of Interior and Local Government (DILG) ng Seal of Good Local Governance (SGLG), ang pinakamataas na markang ipinagkakaloob sa lokal na pamahalaan.
Sabi nga ni Mayor Toby Tiangco, ikinararangal niya ang muling pagkilala sa ika-apat na sunod na taon ng DILG sa pinaka-prestihiyosong parangal na ipinagkakaloob sa mga lokal na pamahalaan na sumasalamin sa kanyang taos-pusong paglilingod sa mga Navoteño.
Hindi naman inako lahat ni Mayor Toby ang kredito dahil pinasalamatan niya ang lahat ng mga opisyal at kawani ng pamahalaang lungsod sa kanilang naiambag at naitulong para makamit muli ang parangal.
Parang dumadaan sa butas ng karayom ang pagkakamit ng naturang parangal dahil kinakailangang pumasa sa apat na pangunahing pagsusuri ang isang lungsod kabilang ang paghawak sa pananalapit, kahandaan sa trahedya, pagkakaloob ng proteksiyon sa mamamayan at pagpapanatili ng kaayusan at katahimikan.
Makatatanggap naman ang Navotas ng kaukulang pondo para sa Performance Challenge Fund (PCF) at iba pang program windows at capacity development assistance mula sa DILG bilang insentibo sa pagkakatanggap nito ng SGLG.
Text ng readers
Text ng isang reader’ Good Evening po Kuya Edd, yong nai-report ko po sa inyo regarding po sa LPG gas na nagtitinda na walang permit ay patuloy pa rin po. Sa katunayan po ay itinatago po doon sa katabing bahay upahan, sa number 574 B at 574 D Llano Road Barangay 167 Llano Caloocan City. Ang tindahan mismo po ay dito lang din po sa 574 Llano Road Barangay 167 Llano Caloocan City (sa Exit Gate first store, katabi ng Petshop ng Dolmar Golden Hills Subdivision Llano Caloocan City).   Noong nagpunta po dito ang mga Pulis at Barangay, ibang tindahan at bahay ang kanilang napuntahan, matinik talaga itong mga nagtitinda. Maraming salamat po Kuya. Concerned citizen of Caloocan City.
Isang reader na ang huling numero ay 5972 ang inireklamo ang mga nakatambay na miyembro ng Manila Traffic and Parking Bureau sa kanto ng Tecson at Abad Santos, malapit sa Ospital ng Tondo, na halatang-halata raw may ginagawang kabalbalan dahil hinaharang ang mga sasakyang galing ng Solis Street na sa halip kumaliwa ng Tecson ay didiretso sa Abad Santos. Sa halip raw na patabihin para hindi lumikha ng trapiko, sa gitna mismo sa tabi ng center island kinakausap ang motoristang sinisita kaya sa halip na lumuwag ang daloy ng sasakyan, nakakasagabal pa ang pinapaihinto nila sa gitna para kausapin.
Sa puna at reaksiyon, mag-email sa eddreyes2006@yahoo.com o mag-text sa 09233478363
