
# রাজধানীতে পৃথক ঘটনায় নিহত তিন

Published at: **2019-11-07T10:46:00+00:00**

Author: ****

Original: [Daily Janakantha](http://www.dailyjanakantha.com/details/article/459278/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A6%AA%E0%A7%83%E0%A6%A5%E0%A6%95-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%A8%E0%A6%BF%E0%A6%B9%E0%A6%A4-%E0%A6%A4%E0%A6%BF%E0%A6%A8)

অনলাইন রিপোর্টার ॥ রাজধানীতে পৃথক ঘটনায় তিন জন মারা গেছে। নিহতরা হলেন, নাছির রহমান (৩০), আবিদ(২২) এবং লাভলু (৫০)।
নাছির লালবাগে আজিমপুরের বাসিন্দা হাজী মোখলেছুর রহমানের ছেলে। আবিদ হাজারীবাগের গজমহল এলাকার মৃত আনোয়ার হোসেনের ছেলে এবং লাভলুর পরিচয় পাওয়া যায় নি।
বুধবার দিবাগত রাত সাড়ে ১০টায় নাছির রাজধানীর মহাখালী-বনানী ফ্লাইওভারে কাছে মোটরসাইকেল নিয়ন্ত্রণ হারিয়ে আইল্যান্ডের ওপর ওঠে যায়।
পরে কয়েকজন তাকে উদ্ধার করে ঢাকা মেডিক্যাল কলেজ (ঢামেক) হাসপাতালে নিয়ে গেলে বৃহস্পতিবার ভোর রাত সাড়ে চারটায় হাসপাতালের চিকিৎসক তাকে মৃত ঘোষণা করে।
অন্যদিকে, বুধবার দিবাগত রাত সাড়ে ১০টায় রাজধানীর হাজারীবাগে আবিদ ছোট ভাইকে নিয়ে ওষুধ কিনতে গেলে অজ্ঞাত কয়েকজন এসে তাকে ছুরিকাঘাত করে। পরে তার স্বজনরা তাকে উদ্ধার করে ঢামেকে ভর্তি করালে রাত ১টা ২০ মিনিটে চিকিৎসাধীন অবস্থায় তিনি মারা যান।
এছাড়া, রাজধানীর বাড্ডায় রাত আড়াইটায় ডাকাতির প্রস্তুতি নেওয়ার সময় ডিবি পুলিশের গুলিতে লাভলু (৫০), সেলিম (৪০) এবং কামাল (৪৫) আহত হয়। এসময় তাদের কাছ থেকে র‍্যাবের জ্যাকেটসহ ডাকাতি করার সরঞ্জাম উদ্ধার করে পুলিশ।
পরে আহত অবস্থায় তিনজনকে উদ্ধার করে এস আই নূরুল হক ঢামেকে নিয়ে আসে।
সেখানে বৃহস্পতিবার ভোর রাত ৪টা ৪৫ মিনিটে চিকিৎসাধীন অবস্থায় লাভলু মারা যান।
সেলিম এবং কামালকে পায়ে গুলিবিদ্ধ অবস্থায় শেরেবাংলা নগরে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) ভর্তি করা হয়েছে।
ঢামেক পুলিশ ফাঁড়ির এসআই বাচ্চু মিয়া ঘটনার সত্যতা স্বীকার করে বলেন, ময়নাতদন্তের জন্য লাশ মর্গে রাখা হয়েছে ।
