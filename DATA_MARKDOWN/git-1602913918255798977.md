
# Eximtur a trimis 286.000 de turişti în vacanţă în primele nouă luni „Datorită voucherelor de vacanţă turiştii români aleg să călătorească de mai multe ori pe an în sejururi interne”

Published at: **2019-11-07T14:29:00+00:00**

Author: **Miruna Diaconu**

Original: [Ziarul Financiar](https://www.zf.ro/eveniment/eximtur-a-trimis-286-000-de-turisti-in-vacanta-in-primele-noua-luni-datorita-voucherelor-de-vacanta-turistii-romani-aleg-sa-calatoreasca-de-mai-multe-ori-pe-an-in-sejururi-interne-18552573)

Eximtur, una dintre cele mai mari companii de turism de pe plan local cu vânzări de 296 de milioane de lei în 2018, a trimis în primele nouă luni ale acestui an aproximativ 286.000 de turişti în vacanţă. Dintre aceştia,160.000 de turişti au optat pentru sejururi în România, 40.000 au ales sejururi externe, iar 86.000 de pachete au reprezentat călătorii în interes de afaceri.
Compania a înregistrat o creştere de 160% în perioada ianuarie-septembrie 2019, comparativ cu aceeaşi perioadă a anului 2018, în încasările din serviciile şi produsele turistice vândute contra vouchere de vacanţă. Reprezentanţii companiei nu au dat detalii despre valoarea vănzărilor din primele trimestre ale anului 2019
„Având şi suportul voucherelor de vacanţă, turiştii români aleg să călătorească de mai multe ori pe an în sejururi interne, chiar dacă sunt mai scurte. Vor să viziteze oraşele ţarii, obiectivele turistice din zonă, solicită excursii opţionale în împrejurimile oraşelor. Constatăm o revigorare a acestui segment, o creştere a turismului “City break în România”,  a menţionat Lucia Nora Morariu, preşedintele companiei.
Anul acesta printre preferinţele românilor s-au aflat şi destinaţiile balneo-montane. Vânzările din această categorie au crescut cu 60% comparativ cu aceeaşi perioadă a anului trecut, iar numărul turiştilor care au ales aceste destinaţii a fost de 82.000. Băile Herculane, Poiana Braşov, Băile Felix sau Covasna sunt doar câteva dintre staţiunile care au reprezentat un mare interes în rândul turiştilor.
În ceea ce priveşte staţiunile de pe litoralul românesc, Eximtur a avut în 2019 vânzări cu 18% mai mari faţă de anul trecut, iar numărul turiştilor care au ales aceste staţiuni s-a ridicat la 78.000.
Creşteri importante au fost înregistrate şi la pachetele de sejururi în oraşele turistice, vânzările în 2019 au crescut cu 59% iar printre preferinţele românilor s-au numărat oraşe precum Braşov, Sibiu, Sighişoara, Cluj-Napoca, Oradea şi Timişoara. Dintre toate acestea, cea mai mare creştere a fost înregistrată pentru Oradea, datorită investiţiilor municipalităţii în infrastructura turistică. Dar şi în Constanţa au fost creşteri semnificative, datorită evenimentelor din oraş şi a preţurilor accesibile.
Pentru destinaţiile externe, Eximtur a înregistrat în perioada ianuarie-septembrie 2019 peste 33.000 de turişti. În topul destinaţiilor alese de turişti se numără ţări precum Turcia, Grecia şi Bulgaria, datorită  preţurilor accesibile, opţiunilor all inclusive, dar şo a distanţelor rezonabile faţă de ţara noastră. În 2019, sejururile în Egipt au înregistrat o creştere de 30% faţă de anul trecut.
În privinţa vacanţelor în afara ţării pe timpul iernii, cele mai căutate au fost marile capitale europene în care s-au organizat târguri de Crăciun, cea mai căutată destinaţie fiind Viena. Foarte căutate au fost si destinaţiile exotice precum Tanzania şi Thailanda. Pentru perioada Crăciunului şi a Revelionului, cele mai vândute pachete au fost pentru Austria şi Egipt.
În 2019, Eximtur a încheiat peste 35 de contracte noi în divizia serviciilor aferente călătoriilor cu scop de afaceri şi organizarea de evenimente.În topul destinaţiilor externe de business travel au fost ţări precum S.U.A, Germania, Franţa, Marea Britanie şi Olanda. Divizia Eximtur Business a avut 50% din totalul vânzărilor  companiei în primele trei trimestre ale anului 2019. Divizia şi-a extins în această perioadă portofoliul de clienţi corporate prin încheierea a peste 35 de contracte noi, deservind în total un număr de 86.000 de călători. SUA, Germania, Franta, Marea Britanie şi Olanda au fost în top 5 al destinaţiilor externe de business travel în timp ce pentru organizarea evenimentelor de tip incentive clienţii au ales destinaţii precum Mexic, Republica Dominicană, Elveţia.
Compania Eximtur a fost înfiinţată în 1993, iar în prezent are 22 de agenţii proprii dar şi în sistem de franciză, în 16 oraşe din România. În luna martie a acestui an, compania a înfiinţat în portalul propriu un sistem de rezevări online care permite verificarea disponibilităţii şi rezervarea în timp real a sejururilor din România dar si celor externe.
