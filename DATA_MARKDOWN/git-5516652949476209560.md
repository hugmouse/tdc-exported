
# Ο συγκινητικός επικήδειος που εκφώνησε ο Φώτης Χατζηδιάκος για τον Στέφανο Δημητρά

Published at: **2019-11-07T16:30:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425359/o-sygkinhtikos-epikhdeios-poy-ekfwnhse-o-fwths-xatzhdiakos-gia-ton-stefano-dhmhtra)


        Βαθιά συγκινητικός ήταν ο επικήδειος λόγος που εκφώνησε σήμερα στη Σορωνή ο τέως δήμαρχος Ρόδου και πρόεδρος της ΠΕΔ Νοτίου Αιγαίου κ. Φώτης Χατζηδιάκος, στο "τελευταίο αντίο" στον Στέφανο Δημητρά.
      
Αναλυτικότερα ο κ. Χατζηδιάκος ανέφερε τα εξής:
Βαρύ και θλιβερό καθήκον μας κάλεσε σήμερα στον Ιερό Ναό του Αγίου Λουκά Σορωνής. Ακόμη πιο βαρύ το χρέος και η δική μου ευθύνη να αποχαιρετώ ένα εξαίρετο άνθρωπο, καλό φίλο και συνάδελφο. Με ποια λόγια να κατευοδώσεις, στο επέκεινα, ένα άνθρωπο που στην επίγεια ζωή διέπρεψε με την κοινωνική, πολιτική και οικογενειακή του παρουσία.
Βαρύ το πένθος που σκιάζει από χθες την κοινότητα Σορωνής και όλη την δημοτική ενότητα Καμείρου. Μεγάλη η θλίψη για όλους τους αυτοδιοικητικούς, τους ανθρώπους του αθλητισμού, και τους κατοίκους του νησιού, στο θλιβερό άγγελμα του θανάτου του Στέφανου Δημητρά.
Έφυγε από κοντά μας πρόωρα, ένας άνθρωπος που 24 ολόκληρα χρόνια έδωσε τον εαυτό του, για την πρόοδο αυτού του τόπου και την ευημερία των συγχωριανών του και της ευρύτερης περιοχής του πρώην δήμου Καμείρου.
Από το 1982 έως το 1998 για 4 θητείες κοινοτάρχης Σορωνής και πρωταγωνιστής στο Συμβούλιο περιοχής, συνεργάστηκε άψογα με όλους τους συναδέλφους του κοινοτάρχες των γειτονικών χωριών.
Από το 1999 έως το 2006 πρώτος δήμαρχος, για 2 θητείες του Καποδιστριακού δήμου Καμείρου και μέλος του διοικητικού Συμβουλίου της Τοπικής ένωσης δήμων και κοινοτήτων.
Σαν αυτοδιοικητικός εργάστηκε με το ίδιο πάθος, που επέδειξε στα νεανικά του χρόνια στην μεγάλη αθλητική του καριέρα. “Ακούραστος εργάτης” την εποχή της μεγάλης πορείας της ποδοσφαιρικής ομάδας της Ρόδου στην Α’ Εθνική, “ακάματος υπηρέτης” των συμπολιτών του, στην κοινότητα Σορωνής και μετέπειτα στον Δήμο Καμείρου. Έντιμος, ηθικός, μα πάνω απ όλα, άνθρωπος του μέτρου, δούλευε αθόρυβα, αδιάκοπα, με σύνεση, μεθοδικότητα για την πρόοδο του τόπου του.
Μαχητής, διεκδικητικός όταν έπρεπε, επέβαλε τα αντισταθμιστικά που δικαιούταν η κοινότητα Σορωνής από το εργοστάσιο της ΔΕΗ.
Επίμονος, μεθοδικός, πέτυχε την ένταξη και την υλοποίηση του αθλητικού κέντρου στον Αγιο Σουλά και μέχρι πρόσφατα πάλευε για τα γήπεδα του τένις και το πάρκο κυκλοφοριακής αγωγής.
Διορατικός και με στόχο την ανάπτυξη της περιοχής μελέτησε και υλοποίησε το ρυμοτομικό Σορωνής και ετοίμασε τις μελέτες του βιολογικού. Μοιράστηκε μαζί μας και τον Ηλία Τομάζο, το όραμα της ίδρυσης παραρτήματος Αμερικανικού Πανεπιστημίου στις εγκαταστάσεις του Πρ. Ηλία και της Ελεούσας. Συνετός αλλά και επίμονος στην διεκδίκηση της παραχώρηση των ξενοδοχείων «Έλαφος» και «Ελαφίνα» του Προφήτη Ηλία. Είχα την τύχη να τον συνοδεύω σαν πρόεδρος του Νομαρχιακού Συμβουλίου και σαν νομικός, στις συναντήσεις του στην Αθήνα με την διοίκηση της Εθνικής Τράπεζας και έζησα την χαρά και την βαθιά ικανοποίηση στο πρόσωπό του, όταν μετά από πολλές
δυσκολίες και πολύωρες διαδικασίες, υπογράψαμε στο γραφείο μου, το συμβόλαιο μεταβίβασης τους, στον πρώην δήμο Καμείρου.
Δίκαιος και αντικειμενικός, αγκάλιασε και έλυνε προβλήματα και στη πιο μικρή κοινότητα του πρώην δήμου Καμείρου, όπως και στη γενέτειρά του.
Ενεργός και πάντα παρών στα συνέδρια της ΚΕΔΚΕ και στα συμβούλια της ΤΕΔΚΔ σαν αντιπρόεδρος της. Πρωτοστάτησε στην θέσπιση του δημοτικού φόρου αλλά και την ισοκατανομή του στην πόλη και στα χωριά. Πρωτοπόρησε μαζί με τους συναδέλφους του για την ίδρυση της ΕΤΑΙΠΡΟΦΥΚΑ και διατέλεσε 1ος πρόεδρος της . Δούλεψε πολύ για την προστασία του περιβάλλοντος του νησιού από τις φυσικές καταστροφές.
Αυτό τον άνθρωπο καλούμαστε σήμερα να αποχαιρετήσουμε, κρατώντας ως παρακαταθήκες το ήθος, τη σεμνότητα, το μέτρο, αλλά και την αγωνιστικότητα που ο ίδιος διατήρησε ως στάση ζωής.
Αγαπητέ φίλε, Δήμαρχε, Στέφανε Δημητρά.
Ο πρόωρος θάνατος σου γέμισε θλίψη και βαθιά συγκίνηση όλους εμάς, τους συμπολίτες σου, τους φίλους και συγγενείς σου, αλλά κυρίως την οικογένεια σου.
Σήμερα η κοινωνία της Κοινότητας Σορωνής, αλλά και ολόκληρης της Δημοτικής Ενότητας Καμείρου και του νησιού μας, αποχαιρετά ένα ξεχωριστό άνθρωπο, που τίμησε και υπηρέτησε την Αυτοδιοίκηση, με ανιδιοτέλεια, εντιμότητα, ειλικρίνεια, από αγάπη και συνειδητή έγνοια για τον τόπο μας.
Έναν άνθρωπο αρχών και αξιών, ρεαλιστή, αλλά και οραματιστή, που άνοιξε δρόμους δημιουργίας και ανάπτυξης για τον τόπο μας. Τον άνθρωπο, που στεκόταν με σεμνότητα στις χαρές και στις λύπες, στις αγωνίες και στα προβλήματα, στην καθημερινότητα των συμπολιτών του.
Προσηνής, συνεργάσιμος, ευπροσήγορος, προχωρούσε με ζυγισμένα τα λόγια του, με σταθερά τα βήματα του.
Μαχητής σε αγώνες, μικρούς και μεγάλους, αντιμετώπισε με θάρρος και αξιοπρέπεια το τελευταίο χρονικό διάστημα το πρόβλημα της υγείας σου.
Σε εκτιμήσαμε και σε εμπιστευθήκαμε για το ήθος σου, για την ποιότητα σου, για την εργατικότητα σου, την δημοκρατική σου συνείδηση, για την φιλία και τον λόγο, που είχες μάθει να τηρείς και να σέβεσαι.
Σήμερα όλοι όσοι σε κατευοδώνουμε στο στερνό ταξίδι σου, η οικογένεια σου, οι συνάδελφοι σου στην Αυτοδιοίκηση, οι φίλοι σου και συμπολίτες σου σε αποχαιρετούμε με σεβασμό.Το έργο και η μνήμη σου παραμένουν ζωντανά. ΄Εργα, που έχουν αφήσει ανεξίτηλο το αποτύπωμα σου στην Δημοτική Ενότητα Καμείρου και αποτελούν μεγάλη παρακαταθήκη για τον τόπο μας.
Καλό σου ταξίδι Δήμαρχε.
Στον ανείπωτο πόνο της οικογένειας σας, εκφράζουμε την βαθιά μας θλίψη και τα ειλικρινή μας συλλυπητήρια.
