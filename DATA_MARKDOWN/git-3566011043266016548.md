
# خدمات رسانی به زوار پاکستانی اربعین در مسیر بازگشت/تکریم 6هزار زائر در یک شب

Published at: **2019-11-07T13:49:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545443.html/%D8%AE%D8%AF%D9%85%D8%A7%D8%AA-%D8%B1%D8%B3%D8%A7%D9%86%DB%8C-%D8%A8%D9%87-%D8%B2%D9%88%D8%A7%D8%B1-%D9%BE%D8%A7%DA%A9%D8%B3%D8%AA%D8%A7%D9%86%DB%8C-%D8%A7%D8%B1%D8%A8%D8%B9%DB%8C%D9%86-%D8%AF%D8%B1-%D9%85%D8%B3%DB%8C%D8%B1-%D8%A8%D8%A7%D8%B2%DA%AF%D8%B4%D8%AA-%D8%AA%DA%A9%D8%B1%DB%8C%D9%85-6%D9%87%D8%B2%D8%A7%D8%B1-%D8%B2%D8%A7%D8%A6%D8%B1-%D8%AF%D8%B1-%DB%8C%DA%A9-%D8%B4%D8%A8)

دبیر ستاد مردمی اربعین سیستان وبلوچستان از خدمت رسانی به زائران حسینی کشور پاکستان در مسیر بازگشت به کشور خود در مرز میرجاوه خبر داد.
به گزارش شبکه اطلاع رسانی راه دانا؛ رضا بختیاری در گفت وگو با عصرهامون گفت: زائران پاکستانی اربعین به طور معمول بعد از بازگشت از عراق به منظور زیارت به شهرهای قم و مشهد مقدس عزیمت می کنند و به همین دلیل مدت زمان سفر آنها طولانی می شود.
 وی افزود: در زمان ورود این زوار و پیش از اربعین تمامی خدمات رفاهی و اسکان و... آنها توسط ستاد مردمی اربعین سیستان وبلوچستان مهیا می شود اما در مسیر بازگشت به دلیل اینکه دیگر خدمات رسانی انجام نمی شود با مشکلاتی مواجه می شوند. وی تصریح کرد: در همین راستا جمعی از جوانان انقلابی زاهدان به صورت خودجوش و جهادی اقدام به راه اندازی موکبی تحت عنوان شهدای اسلام کردند که با استقرار در مرز میرجاوه به این زوار در مسیر بازگشت خدمات رسانی می کنند. به گفته بختیاری؛ در همین راستا تنها در شب گذشته بالغ بر 6 هزار زائر پاکستانی تکریم و پذیرایی شدند و با بدرقه خادمان این موکب مردمی، خاک جمهوری اسلامی ایران را ترک کردند. وی افزود: در این موکب خدمات رفاهی و فرهنگی متنوعی همچون صبحانه، توزیع میان وعده و غذای گرم، سربند و اهداء هدایای فرهنگی به کودکان زائر و... انجام می شود که تا زمان پایان ورود کاروان های زوار پاکستانی در مرز میرجاوه مستقر خواهد بود.
 
انتهای پیام/
