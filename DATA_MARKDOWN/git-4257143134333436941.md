
# A miniszterelnökkel egyeztetett a főpolgármester - Hírösszefoglaló

Published at: **2019-11-06T21:09:11+00:00**

Author: **Infostart**

Original: [infostart](https://infostart.hu/napinfo/2019/11/06/a-miniszterelnokkel-egyeztetett-a-fopolgarmester-hirosszefoglalo)

Budapest törvény nem lesz, megépülhet a Szegedi úti felüljáró, az atlétikai stadion ügyében pedig a hónap végén dönt a közgyűlés - hangzott el a főpolgármester és a miniszterelnök találkozója után. Karácsony Gergely elmondta: még az idén megtarthatja első ülését a budapesti fejlesztések tanácsa. Hozzátette ugyanakkor, hogy a miniszterelnök nem támogatja a Budapest törvény megalkotását, és a fővárosi közösségi közlekedés támogatásának növelését sem. Egyetértés volt abban, hogy a Városligetet érintő közlekedési fejlesztésekben közösen lépjenek előre.
Lemond Győr polgármesteri tisztségéről Borkai Zsolt. A politikus nyílt levélben közölte, hogy a győri közgyűlés alakuló ülése után, péntek 16 órai határidővel távozik. Azt írta: levonja a konzekvenciákat és vállalja a felelősséget. Hozzátette: nem szeretné, ha a vele történtek hátráltatnák a város további fejlődését. A politikusról a választási kampányban került nyilvánosságra egy videó, amelyen több ember társaságában szexuális aktus közben látható. A felvétel közzétevője drogozással és korrupcióval vádolta a politikust, de ő tagadta ezt.
Mégsem lesz portfóliócsere az alakulóban levő európai bizottságban, a magyar jelölt, Várhelyi Olivér a bővítés- és szomszédpolitika területért felel majd. Brüsszelben közölték: Ursula Von der Leyen a román kormány két jelöltje közül Adina-Ioana Valeant választotta, és a közlekedési portfólióval bízza meg. Ez azt jelenti, hogy Verhelyi Olivéré maradhat a bővítési portfólió.
Az Európai Parlament közlekedési és turisztikai bizottságának első alelnökévé választották Ujhelyi Istvánt a testület ülésén. Az MSZP EP-képviselőjét ezzel előléptették a harmadik alelnöki pozícióból. Ujhelyi István sürgető feladatnak nevezte a tömegturizmus negatív társadalmi és regionális problémáinak kezelését, a fenntartható és ökobarát turizmus kereteinek népszerűsítését és az ingyenes InterRail-bérlet program bővítését.
Jelentősen javította a magyar gazdaság idei növekedésére adott prognózisát az EBRD. A közép- és kelet-európai gazdaságok, valamint az egykori szovjet térség átalakulásának finanszírozására alapított londoni hitelintézet a magyar gazdaságban az idén 4,6 százalékos, 2020-ban 3,1 százalékos növekedéssel számol.
A fővárosban továbbra is meghaladja a 20 százalékot a lakásárak éves növekedési üteme. A Magyar Nemzeti Bank második negyedévre vonatkozó lakásárindexe szerint Budapesten nominálisan 22,5 százalékos, a vidéki városokban pedig 21,6 százalékos éves lakásár-emelkedés volt megfigyelhető 2018 és 2019 második negyedéve között.
Előrelépést ígért a fekete-tengeri földgáz kitermelése ügyében az új román miniszterelnök. Ludovic Orban kijelentette: a bukaresti kabinet gyors megoldásokat keres a tervezett beruházások felgyorsítására, és arra törekszik, hogy visszanyerje a befektetők bizalmát, miután az előző szociáldemokrata kormányok több váratlan törvénymódosítással ellehetetlenítettek több nagy energetikai beruházást.
A lengyel bírósági rendszer továbbra is reformra szorul, Lengyelország folytatni fogja az átalakításokat – így reagált a kormányfő az Európai Bíróságnak a lengyel bírák nyugdíjazásáról szóló elmarasztaló döntésére. Mateusz Morawiecki hangsúlyozta, hogy az uniós ítélet egy meghaladott állapotra vonatkozik, a vitatott lengyel törvényen már tavaly módosítottak.
Feloszlott a brit parlament, és ezzel hivatalosan is elkezdődött a december 12-re kiírt előrehozott parlamenti választás kampánya. A voksolás kiírását Boris Johnson miniszterelnök kezdeményezte, és a múlt héten fogadta el a londoni alsóház.
Elhunyt Karinthy Márton. A Kossuth-díjas színigazgató, színházrendező, író 70 éves volt. Karinthy Ferenc író fia és Karinthy Frigyes író unokáját 1973-tól több teátrum foglalkoztatta, majd részt vett a Reflektor Színpad és a Játékszín létrehozásában. 1982-ben megalapította a Hököm Színpadot, amely 1988-tól a Karinthy Színház nevet viseli. Karinthy Márton munkásságát 2013-ban Kossuth-díjjal ismerték el.
