
# تیراندازی در پارک زیتون اهواز/ ۳ کودک زخمی شدند

Published at: **2019-11-06T13:42:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620211/%D8%AA%DB%8C%D8%B1%D8%A7%D9%86%D8%AF%D8%A7%D8%B2%DB%8C-%D8%AF%D8%B1-%D9%BE%D8%A7%D8%B1%DA%A9-%D8%B2%DB%8C%D8%AA%D9%88%D9%86-%D8%A7%D9%87%D9%88%D8%A7%D8%B2-%DB%B3-%DA%A9%D9%88%D8%AF%DA%A9-%D8%B2%D8%AE%D9%85%DB%8C-%D8%B4%D8%AF%D9%86%D8%AF)


        فرمانده انتظامی شهرستان اهواز گفت: تیراندازی بامداد چهارشنبه در اهواز سه کودک را مصدوم و راهی بیمارستان کرد.
      

        آفتاب‌‌نیوز :
      
سرهنگ محسن دالوند روز چهارشنبه با اشاره به جزییات این تیراندازی افزود: بامداد امروز در پی اعلام مرکز فوریت‌های پلیسی ۱۱۰ مبنی بر درگیری دسته جمعی منجر به تیراندازی در پارک زیتون این شهرستان، بلافاصله ماموران پلیس به محل اعزام شدند.
وی علت این درگیری را اختلاف حساب عنوان کرد و گفت: ۲ نوجوان و یک خردسال رهگذر در این درگیری مورد اصابت ترکش گلوله قرار گرفتند و برای مداوا به مراکز درمانی منتقل شدند.
سرهنگ دالوند افزود: ماموران پلیس با کار اطلاعاتی و اقدامات تخصصی در کمتر از یک ساعت هشت نفر از عاملان درگیری که سه نفر از آنها عامل اصلی تیراندازی منجر به جرح بودند را شناسایی و پس از هماهنگی مرجع قضائی در چند عملیات غافلگیرانه در مخفیگاهشان دستگیر کردند.
وی با اشاره به کشف یک قبضه سلاح و نقاب صورت عاملان تیراندازی در بازرسی از مخفیگاه آنها گفت: متهمان در تحقیقات پلیس به بزه انتسابی اعتراف و پس از تشکیل پرونده تحویل مرجع قضایی داده شدند.
فرمانده انتظامی شهرستان اهواز افزود: پلیس با افرادی که با اقدامات خود باعث برهم زدن نظم عمومی و سلب آرامش شهروندان می‌شوند، برابر قانون به شدت برخورد می‌کند.
