
# سیستانی: هیچ طرف خارجی نباید «اراده‌اش» را بر عراق تحمیل کند

Published at: **2019-11-01T13:00:00+00:00**

Author: ****

Original: [الشرق الاوسط فارسی](https://aawsat.com/persian/home/article/1971801/%D8%B3%DB%8C%D8%B3%D8%AA%D8%A7%D9%86%DB%8C-%D9%87%DB%8C%DA%86-%D8%B7%D8%B1%D9%81-%D8%AE%D8%A7%D8%B1%D8%AC%DB%8C-%D9%86%D8%A8%D8%A7%DB%8C%D8%AF-%C2%AB%D8%A7%D8%B1%D8%A7%D8%AF%D9%87%E2%80%8C%D8%A7%D8%B4%C2%BB-%D8%B1%D8%A7-%D8%A8%D8%B1-%D8%B9%D8%B1%D8%A7%D9%82-%D8%AA%D8%AD%D9%85%DB%8C%D9%84-%DA%A9%D9%86%D8%AF)

علی سیستانی مرجع شیعیان عراق امروز جمعه اعلام کرد: هیچ طرف منطقه‌ای یا بین‌المللی نمی‌تواند «تصمیم و نظر» خود را بر بر معترضان عراقی تحمیل کند. به گزارش الشرق الاوسط، احمد صافی نماینده علی سیستانی در خطبه‌های نماز جمعه امروز کربلا گفت: هرگونه تغییر سیاسی در اختیار ملت عراق است و هیچ شخص، گروه یا طرفی با رویکردهای خاص یا کشور منطقه‌ای و بین‌المللی نمی‌تواند اراده مردم عراق را مصادره کرده و تصمیم خود را بر آنان تحمیل کند. به گزارش فرانس پرس، به نظر می‌رسد این اظهارات سیستانی پاسخی به گفته‌های علی خامنه ای رهبر ایران است که روز چهارشنبه گذشته، «ناآرامی‌های جاری در چند کشور» را به «دشمنان» نسبت داده و آن را «با اهداف لطمه زدن به آن کشورها و سلب امنیت از آنها» توصیف کرده‌است. خامنه ای «به دلسوزان عراق و لبنان» توصیه کرده که «اولویتشان علاج ناامنی» باشد. علی سیستانی در پیام امروز خود همچنین به صورت ضمنی به تلاش‌های مقتدی صدر روحانی شیعی که برخی معتقدند در حال موج سواری است و اقدامات هادی العامری از فرماندهان الحشد الشعبی که همگام با نظر ایران از موضع خود دربارهٔ استعفای عادل عبدالمهدی برگشته، اشاره کرده‌است. صافی ضمن تأکید بر لزوم عدم استفاده از نیروهای جنگی در برخورد با تظاهرکنندگان گفت: نباید اجازه داد عراق به لبه پرتگاه جنگ داخلی سوق داده شود.شبه‌نظامیان گروه مقتدی صدر، موسوم به «سرایا السلام»، به حال آماده باش درآمده اند و شبه نظامیان الحشد الشعبی نیز شب گذشته با برپایی کارناوال ماشینی به خیابان‌ها آمدند تا نگرانی‌ها را در میان تظاهرکنندگان افزایش دهند.
