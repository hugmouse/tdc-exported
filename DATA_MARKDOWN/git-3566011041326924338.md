
# ۱۳آبان، روز هویت ملت ایران در استکبارستیزی و اثبات حقانیت جمهوری اسلامی است

Published at: **2019-11-04T10:33:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544718.html/--%D8%A2%D8%A8%D8%A7%D9%86--%D8%B1%D9%88%D8%B2-%D9%87%D9%88%DB%8C%D8%AA-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D8%B3%D8%AA%DA%A9%D8%A8%D8%A7%D8%B1%D8%B3%D8%AA%DB%8C%D8%B2%DB%8C-%D9%88-%D8%A7%D8%AB%D8%A8%D8%A7%D8%AA-%D8%AD%D9%82%D8%A7%D9%86%DB%8C%D8%AA-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA)

نماینده ولی‌فقیه در استان لرستان گفت: راهپیمایی یوم‌الله ۱۳ آبان روز شکست آمریکا، روز اثبات حقانیت جمهوری اسلامی ایران و روزی است که ملت ایران از دستاوردهای نهضت خودش و انقلابش حفاظت و پاسداری می‌کند.
به گزارش شبکه اطلاع رسانی راه دانا؛ آیت‌الله سید احمد میرعمادی در گفت‌وگو با خبرنگار سفیر افلاک، اظهار داشت: مسئله استکبارستیزی یکی از شعارهای مهم انقلاب اسلامی ایران است و شاخصه اصلی انقلاب مبارزه با ظلم‌، ستم و استکبار بوده است و این از اهداف انقلاب اسلامی به شمار می‌آید.
وی افزود: امام خمینی(ره) از همان ابتدای شروع نهضتش که سال۱۳۴۲بوده بر استکبارستیزی پافشاری داشته‌اند، شروع قیام امام بزرگوار اعتراض به لایحه کاپیتولاسیون بوده که در آن لایحه برای آمریکا مصونیتی قائل شده بودند که امام راحل اعتراض کردند که همین زمینه سبب تبعید حضرت امام(ره) بود.
نماینده ولی‌فقیه در استان لرستان عنوان کرد: در رأس استکبار، آمریکای جنایتکار قرار دارد و این علت مبارزه با آمریکا و دادن شعار مرگ بر آمریکا است؛ دشمنی آمریکا علیه ایران یک دشمنی دیرینه است و حتی مربوط به انقلاب اسلامی ایران هم نمی‌شود یعنی از۲۸مرداد سال ۱۳۳۲آمریکا تا به امروز علیه ملت ایران اقدام کرده است.
وی بیان کرد: این کینه و دشمنی که آمریکا دارد یک دشمنی دیرینه است و ما نباید مسئله اختلاف ایران و آمریکا را مربوط به انقلاب اسلامی‌ایران بدانیم بلکه این ‌یک ریشه تاریخی دارد و آمریکا به دنبال منافع خودش در ایران اسلامی است چون‌که ایران یک کشور پهناور و وسیع است و دارای نیروی انسانی، منابع طبیعی، ثروت‌های فراوان، معادن و ذخایر زیرزمینی فراوان است که آمریکا طمع به این مسائل دارد.
آیت‌الله میرعمادی تصریح کرد: زمان طاغوت محمدرضاشاه و رضاشاه تابع آمریکا بودند و هرچه آمریکا می‌گفت را گوش می‌دادند و آمریکا به‌راحتی منافع خودش را می‌گرفت و کاری نداشت اما وقتی انقلاب اسلامی به پیروزی رسید، دست آمریکا از ایران را قطع کرد چون آن منافع مال مردم و ملت ایران است.
وی خاطرنشان کرد: طبیعی است که این اختلاف و مبارزه یک مبارزه تاریخی و ریشه‌دار است لکن ازآنجایی‌که امام بزرگوار ما با درایت و تدبیر و آینده‌نگری مسائل را ترسیم می‌کردند امام آمدند و مسئله ۱۳آبان را به‌عنوان روز تسخیر لانه جاسوسی به رسمیت شناختند و بیان کردند که این کار بسیار ارزشمندی است.
نماینده ولی‌فقیه در استان لرستان گفت: بنابراین راهپیمایی یوم‌الله۱۳آبان روز شکست آمریکا، روز اثبات حقانیت جمهوری اسلامی ایران و روزی است که ملت ایران از دستاوردهای نهضت خودش و انقلابش حفاظت و پاسداری می‌کند، در حقیقت روزِ ۱۳آبان روز هویت ملت ایران در استکبارستیزی است.
وی اظهار داشت: این راهپیمایی ازآن‌جهت اهمیت دارد که به دنیا پیام می‌دهد، مسئله استکبار عامل اصلی فساد، تروریسم و بدبختی جهان است، اگر جهان بخواهد روی امنیت و صلح و آرامش به خودش ببیند باید با استکبار مبارزه کند و استکبار را از بین ببرند لذا ازاین‌جهت است که روز۱۳آبان از اهمیت ویژه و فوق‌العاده‌ای برخوردار است، ضمن اینکه برای ملت ایران روز یادآوری مبارزات نسل جوان با آمریکا و استکبار جهانی است.
انتهای پیام/
