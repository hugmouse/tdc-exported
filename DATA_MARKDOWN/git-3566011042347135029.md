
# امروز آمریکا مسیر انزوا و ذلت را طی می‌کند/ دشمن به دنبال تعطیل کردن ظرفیت‌های درون کشور است

Published at: **2019-11-03T20:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544634.html/%D8%A7%D9%85%D8%B1%D9%88%D8%B2-%D8%A2%D9%85%D8%B1%DB%8C%DA%A9%D8%A7-%D9%85%D8%B3%DB%8C%D8%B1-%D8%A7%D9%86%D8%B2%D9%88%D8%A7-%D9%88-%D8%B0%D9%84%D8%AA-%D8%B1%D8%A7-%D8%B7%DB%8C-%D9%85%DB%8C-%DA%A9%D9%86%D8%AF--%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AA%D8%B9%D8%B7%DB%8C%D9%84-%DA%A9%D8%B1%D8%AF%D9%86-%D8%B8%D8%B1%D9%81%DB%8C%D8%AA-%D9%87%D8%A7%DB%8C-%D8%AF%D8%B1%D9%88%D9%86-%DA%A9%D8%B4%D9%88%D8%B1-%D8%A7%D8%B3%D8%AA)

نماینده مردم بروجرد در مجلس شورای اسلامی با بیان اینکه امروز آمریکا مسیر انزوا و ذلت را طی می‌کند گفت: دشمن به دنبال تعطیل کردن ظرفیت‌های درون کشور است.
به گزارش شبکه اطلاع رسانی راه دانا؛ عباس گودرزی در گفت‌وگو با خبرنگار سفیر افلاک اظهار داشت: ۱۳ آبان یادآور خیانت آمریکا به ملت ایران و توسعه نفوذ در جمهوری اسلامی ایران بود، در ۱۳ آبان چهره آمریکا افشا شد که در درون سفارت خانه خود در ایران بر علیه منافع و مصالح کشور ما فعالیت می‌کردند.
وی با اشاره به نامگذاری ۱۳ آبن به نام روز استکبار ستیزی اضافه کرد: این روز به نام استکبار ستیزی نام نهاده شد که همواره ملت ایران توطئه‌ها و خیانت‌های آنان را مد نظر داشته باشند و از مکر آمریکا که جزء هویت و ذات این شیطان بزرگ است، غفلت نکنند چرا که آمریکا سابقه خصومت دارد و این دشمنی تنها مربوط به یک دوره خاص نیست.
گودرزی تصریح کرد: آمریکا هیچ گاه از دشمنی با ما کم نگذاشته بلکه نوع خباثت آمریکا تفاوت داشته است به طوری که اگر با لبخند آمده یا اخم، اگر با مذاکره آمده یا تهدید، اگر با تحریم آمده با تبریک و اظهار دوستی با ملت ایران، در واقع پشت صحنه تمام جلوه‌گری‌های آمریکا دشمنی با ملت ایران بوده است.
وی بیان کرد: شاید ظاهر داستان با دستکش مخلمی بوده اما در درون آن پنجه فولادی علیه ملت ایران برای ضربه زدن بوده است.
نماینده مردم بروجرد در مجلس شورای اسلامی اظهار داشت: عده‌ای تلاش دارند تا چهره آمریکا را بزک کنند و آن را به عنوان منجی کشور معرفی کنند و این در حالیست که بارها آمریکا را آزموده‌ایم و همواره در آزمون‌ها مردود شده است.
عضو هیئت رئیسه فراکسیون نمایندگان ولایی مجلس شورای اسلامی گفت: هیئت مذاکره کننده کشور ما در مذاکرات برجام لبخند زد، گفتگو کرد، قدم زد و هر آنچه آنها خواستند نقد پرداخت کرد و در نهایت آمریکا خلف وعده کرد و نشان داد که قابل اعتماد نیست.
وی با اشاره به این که آمریکا با فشار دنبال به زانو درآوردن ملت ایران است افزود: اصرار آمریکا برای مذاکره به این خاطر است که می خواهد به کشورها و ملت‌ها اثبات کند که فشار حداکثری آمریکا موثر است و ملت‌ها در برابر او ناتوان هستند اما بزرگترین دستاورد مقاومت ملت ایران در برابر زیاده خواهی آمریکا، اثبات عدم بازگشت آمریکا به کشور و اثبات عدم تسلط بر مقدرات کشور است.
گودرزی عنوان کرد: آمریکا بعد از سال‌ها با تمام کینه توزی‌ها، برنامه‌ریزی‌ها و هزینه‌های هنگفت نه تنها نتوانسته به جایگاه قبلی خود بازگردد و بر مقدرات کشور تسلط یابد بلکه منفور همه ملت ها شده و امروز آمریکا مسیر انزوا و ذلت را طی می‌کند.
نماینده مردم بروجرد در مجلس شورای اسلامی تصریح کرد: هر ملتی که در برابر آمریکا کوتاه آمده، سیلی سختی خورده است و امروز عزت و پیشرفت ما در مقاومت و ایستادگی در برابر زیاده خواهی آمریکا است و بر شعارهایی که علیه آمریکا در این سالها فریاد زده‌ایم، همچنان ایستاده‌ایم.
وی گفت: بر همه ثابت شده که هر جایی انقلابی عمل کردیم، موفق شدیم و این بدین معنا نیست که کشور ما اهل تعامل و مذاکره نیست بلکه با همه کشورها به شرط حفظ عزت و جایگاه کشور، مذاکره می‌کند و از آنجا که آمریکا بارها آزموده شده و نقض کرده و از مذاکرات به دنبال تسلط بر مقدرات کشورهاست، ما مذاکره با آمریکا را صلاح نمی‌دانیم چرا که آنها به دنبال تعطیل کردن ظرفیت‌های درون کشور هستند.
انتهای پیام /
