
# Ναι στη λεύκανση δέρματος! Όχι στην υδροκινόνη!

Published at: **2019-11-04T15:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425035/nai-sth-leykansh-dermatos-oxi-sthn-ydrokinonh)


        Γράφει η Κατερίνα Παπασάββα-Λαμπαδάκη*Αισθητικός, πτυχ/χος Αθηνών και Βιέννης
      

        Οι πανάδες, το χλόασμα, το μέλασμα (Melasma είναι μια μορφή αποχρωματισμού του δέρματος που εμφανίζεται κατά τη διάρκεια και μετά την εγκυμοσύνη) και οι κηλίδες του δέρματος είναι αισθητικά προβλήματα που απασχολούν πολλές γυναίκες ειδικά μετά το καλοκαίρι.
      
Οι λόγοι εμφάνισής τους είναι η παρατεταμένη έκθεση στον ήλιο ειδικά το καλοκαίρι, ορμονικοί λόγοι, το σολάριουμ και τελευταία ενοχοποιείται και το άγχος-στρες!
Η αντιμετώπισή τους απαιτεί συνδυασμό λευκαντικών παραγόντων (ήπια χημικά πίλιγκς), ειδικούς ορούς με βιταμίνη C, Α, Ε, πεπτίδια, αυξητικούς παράγοντες κ.ά. και ειδικών μηχανημάτων όπως ενδοδερμικού μασάζ, RF Vacuum massage, Fractional RF microneedling. οξυγονοθεραπείας, Μεσοθεραπείας και φωτοθεραπείας.
Η χρήση των μηχανημάτων αυτών διεγείρει τις φυσιολογικές λειτουργίες του δέρματος όπως παραγωγή κολλαγόνου-ελαστίνης, ανανέωση κυττάρων με αποτέλεσμα την πλήρη και σε βάθος ανανέωση δέρματος!
Τότε έχουμε τα καλύτερα αποτελέσματα χωρίς κίνδυνο και παρενέργειες!
Για τη θεραπεία τους πολλοί δερματολόγοι συνιστούν θεραπείες με υδροκινόνη ή τη χρήση συνταγογραφούμενης κρέμας με υδροκινόνη με μέγιστη δόση 2% που είναι εγκεκριμένη από το FDA, αλλά εξακολουθεί να είναι λίγο αμφιλεγόμενη η χρήση της γιατί μπορεί να έχει καρκινογόνες ιδιότητες.
Ένας μεγάλος αριθμός επιστημόνων αρχίζουν να δείχνουν νέα επιστημονικά στοιχεία που δείχνουν ότι δεν είναι ασφαλής, ακόμη και σε μικρές δόσεις. Συνήθως οι χρήστες μπορεί να εμφανίσουν ήπια ερυθρότητα, ξηρότητα ή κνησμό της περιοχής όπου εφαρμόζεται.
Η υδροκινόνη μειώνει μεν τον σχηματισμό μελανίνης (χρωστική ουσία του δέρματος) στο δέρμα αλλά το φαινόμενο είναι προσωρινό, καθώς η διακοπή της χρήσης και η έκθεση στον ήλιο μπορεί να οδηγήσει σε ανανέωση της παραγωγής χρωστικών ουσιών και στην επιστροφή των σκούρων κηλίδων.
Δεν πρέπει να χρησιμοποιείται περισσότερο από ένα μήνα! Ούτε να εκτίθεται στο ηλιακό φως που έχουμε άφθονο στα μέρη που ζούμε! Γιατί αν το δέρμα είναι εκτεθιμένο στο ηλιακό φως, τότε έχουμε σοβαρές παρενέργειες και επιπλοκές.
Η υδροκινόνη μπορεί να χρησιμοποιείται μόνο εάν έχετε εξαντλήσει όλες τις άλλες θεραπευτικές επιλογές.
Συγκεκριμένα, η υδροκινόνη εμποδίζει την παραγωγή τυροσινάσης, ένα σημαντικό συστατικό στην παραγωγή μελανίνης. Όσο χρησιμοποιείτε υδροκινόνη, το δέρμα σας θα παράγει λιγότερη μελανίνη και θα γίνει πιο ανοικτόχρωμο με την πάροδο του χρόνου.
Μόλις διακόψετε τη χρήση, θα επιστρέψει το φυσικό επίπεδο της παραγωγής μελανίνης στο δέρμα σας. Άλλος λόγος για τον οποίο η υδροκινόνη έχει τόσο κακή φήμη είναι επειδή μελέτες έχουν δείξει ότι η υδροκινόνη θεωρείται κυτταροτοξική (τοξική για τα κύτταρα) και μεταλλαξιογόνος. Παρενέργειες επίσης είναι η ευαισθησία δέρματος στο ηλιακό φως, αυξημένος κίνδυνος υπερχρωματισμού, δερματίτιδα και ερεθισμός δέρματος καθώς χοντρό και ανώμαλο δέρμα.
Λόγω αυτών των συναφών κινδύνων, η υδροκινόνη έχει απαγορευτεί σε πολλές χώρες της Ευρώπης και της Ασίας ενώ στις ΗΠΑ, προϊόντα υδροκινόνης 2% μπορούν ακόμη να βρεθούν. Δεν πρέπει να αγνοούμε όμως τους κινδύνους.
Για ένα υγιές, λαμπερό δέρμα και ομοιόμορφο χρώμα του δέρματος πρέπει να υπάρχει καθημερινή αντιηλιακή προστασία κάθε 2-3 ώρες την ημέρα, ακόμα και τον χειμώνα και προϊόντα με βιταμίνη C το βράδυ.
* Η Κατερίνα Παπασάββα-Λαμπαδάκη είναι υπεύθυνη του κέντρου Ομορφιάς και Υγείας katerinadayspa στη Ρόδο, που βρίσκεται στην οδό Μεγ. Κων/νου 30, τηλ. 22410-29504 και 31016, www.katerinadayspa.gr
