
# 
        شریعتمداری: حذف یارانه پردرآمدها با احتیاط کامل انجام می‌شود
      

Published at: **2019-11-04T20:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638168/%D8%B4%D8%B1%DB%8C%D8%B9%D8%AA%D9%85%D8%AF%D8%A7%D8%B1%DB%8C-%D8%AD%D8%B0%D9%81-%DB%8C%D8%A7%D8%B1%D8%A7%D9%86%D9%87-%D9%BE%D8%B1%D8%AF%D8%B1%D8%A2%D9%85%D8%AF%D9%87%D8%A7-%D8%A8%D8%A7-%D8%A7%D8%AD%D8%AA%DB%8C%D8%A7%D8%B7-%DA%A9%D8%A7%D9%85%D9%84-%D8%A7%D9%86%D8%AC%D8%A7%D9%85-%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، محمد شریعتمداری وزیر تعاون، کار و رفاه اجتماعی در حاشیه نشست امروز(دوشنبه، 13 آبان) کمیسیون برنامه و بودجه مجلس در جمع خبرنگاران در تشریح موضوعات مطرح شده در کمیسیون، گفت: طرح اشتغال پایدار روستایی در شرایط فعلی، کمک شایانی به ایجاد اشتغال در مناطق روستایی و بخش‌های کمتر از 10 هزار نفر کرده که در این طرح با کسب مجوز از مقام معظم رهبری و با استفاده از 1.5 میلیارد دلار از منابع صندوق توسعه ملی و تبدیل آن به ریال و ارائه آن به صندوق توسعه ملی، امکان تأمین تسهیلات ارزان قیمت برای ایجاد اشتغال کارآفرینان فراهم شد.
وی اظهار داشت: در اجرای طرح اشتغال پایدار روستایی محدودیت‌هایی وجود داشت که با همکاری فراکسیون اشتغال مجلس و حمایت رئیس مجلس شورای اسلامی، اقدامات لازم برای رفع آنها انجام گرفت.
وزیر تعاون، کار و رفاه اجتماعی با بیان اینکه با طرح اشتغال پایدار روستایی، سهم اشتغال روستایی در اشتغال کشور از 3 درصد به 23 درصد ارتقا یافت، اضافه کرد: با کمک نمایندگان و در جلسه امروز کمیسیون برنامه، بودجه و محاسبات مجلس، طرح مذکور اصلاح شد، امیدواریم با تصویب آن در مجلس اختیارات دولت برای ایجاد اشتغال در روستاها افزایش یابد.
شریعتمداری همچنین درباره آخرین اقدامات وزارتخانه برای اجرای قانون هدفمندی یارانه‌‌ها و حذف یارانه دهک‌های پردرآمد، ادامه داد: از آنجایی که به دلیل فشار نظام سلطه، شرایط زندگی طبقه متوسط و پایین جامعه مطلوب نیست، حذف یارانه پردرآمدها با احتیاط کامل انجام می‌شود، به همین دلیل دهک‌هایی از دهک نخست درآمدی مشمول اجرای این قانون شدند و به تدریج و ماهانه با بررسی دقیق‌تر و ضریب خطای کم، بر تعداد آن افزوده می‌شود.
وی گفت: 250 هزار خانوار از مجموع خانوارهای دهک نخست درآمدی کشور در جریان حذف یارانه قرار گرفتند که پس از حذف، حدود 20 هزار شکایت به مراکز پیشخوان و سایت موردنظر واصل شد، این شکایت‌ها بررسی خواهد شد و در صورتی که پس از بررسی درستی ادعا ثابت شود، یارانه مجدد برای فرد واریز خواهد شد.
انتهای پیام/
