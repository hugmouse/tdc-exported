
# امکان تبادل برق ایران از طریق کشورهای همسایه/فراهم بودن سرمایه گذاری سایر کشورها برای توسعه تجدیدپذیرها

Published at: **2019-11-01T16:18:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39563/%D8%A7%D9%85%DA%A9%D8%A7%D9%86-%D8%AA%D8%A8%D8%A7%D8%AF%D9%84-%D8%A8%D8%B1%D9%82-%D8%A7%DB%8C%D8%B1%D8%A7%D9%86-%D8%A7%D8%B2-%D8%B7%D8%B1%DB%8C%D9%82-%DA%A9%D8%B4%D9%88%D8%B1%D9%87%D8%A7%DB%8C-%D9%87%D9%85%D8%B3%D8%A7%DB%8C%D9%87%D9%81%D8%B1%D8%A7%D9%87%D9%85-%D8%A8%D9%88%D8%AF%D9%86-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%B3%D8%A7%DB%8C%D8%B1-%DA%A9%D8%B4%D9%88%D8%B1%D9%87%D8%A7-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D8%AA%D8%AC%D8%AF%DB%8C%D8%AF%D9%BE%D8%B0%DB%8C%D8%B1%D9%87%D8%A7)

وزیر نیرو با تاکید بر اینکه امکان سرمایه‌گذاری سایر کشور‌ها برای توسعه تجدیدپذیر‌ها در ایران فراهم است، عنوان کرد: بدین منظور از تمامی سرمایه‌گذاران دعوت می‌کنیم برای سرمایه گذاری در این زمینه به ایران آمده و با کشور‌های دیگر برای صادرات برقی که تولید می‌کنند قرارداد امضا کند. به‌گزارش برق نیوز، "رضا اردکانیان" در مراسم سنکرون‌سازی شبکه برق ایران و عراق در جمع خبرنگاران با اشاره به مذاکراتی که سال گذشته بین مقامات و مسئولان ایران و عراق در عرصه صنعت برق صورت گرفت، یادآور شد: این دیدار منجر به طراحی یک برنامه سه ساله شد تا در این بازه زمانی در عرصه‌های مختلف از جمله ظرفیت‌سازی نیرو‌های انسانی، کاهش تلفات برق در شبکه توزیع، احداث نیروگاه‌ها و سنکرون کردن شبکه توزیع دو کشور همکاری صورت بگیرد. وی سنکرون شدن شبکه برق ایران و عراق را یکی از برنامه‌های توافق شده میان مقامات صنعت برق دو کشور برشمرد و افزود: اولویت وزارت نیرو در این سه سال انتقال دانش و تجربیات صنعت برق ایران به عراق و خودکفایی صنعت برق این کشور است. تا زمانی که این کشور به واردات برق از ایران نیاز داشته باشد و به میزانی که برای ما مقدور است، صادرات برق از ایران به عراق ادامه پیدا خواهد کرد. وزیر نیرو با اشاره به برنامه‌های صنعت برق ایران برای تبدیل شدن به هاب انرژی در منطقه، گفت: تبدیل شدن به هاب انرژی محدود به سنکرون شدن نیست. ایران از امکان تبادل انرژی با تمامی کشور‌های همسایه دارای مرز زمینی برخوردار است و حتی از طریق برخی کشور‌ها امکان وصل شدن به همسایگان آن‌ها نیز وجود دارد. به طوری که برنامه اتصال شبکه‌های برق ایران، عراق و سوریه نیز در دستور کار قرار گرفته است. اردکانیان با تاکید بر این که سنکرون شدن دو شبکه برق فرصت بیشتری برای همکاری فراهم می‌کند، ادامه داد: در این راستا کشور‌های دیگر اگر بخواهند با کشوری که شبکه برق آن‌ها سنکرون است ارتباط برقرار کند این ارتباط یک ارتباط منطقه‌ای خواهد بود.بیش از ۹۵ درصد تجهیزات صنعت برق ایران ساخت داخل است وی در ادامه به وضعیت صنعت برق ایران پیش از پیروزی انقلاب اسلامی اشاره کرد و گفت: ۴۰ سال پیش ظرفیت نصب شده نیروگاه‌های کشور حدود هفت هزار مگاوات بود و تکنولوژی هر یک از این واحد‌ها مربوط به یک کشور بود. ولی در حال حاضر ظرفیت نصب شده نیروگاه‌های کشور حدود ۸۳ هزار مگاوات است و بیش از ۹۵ درصد تجهیزات صنعت برق در داخل کشور تولید می‌شود. وزیر نیرو با تاکید بر اینکه صنعت برق ایران آماده حضور هر چه بیشتر در بازار‌های منطقه است، ادامه داد: ایران به صنعت برق کشور‌های همسایه به عنوان بازار نگاه نمی‌کند چرا که خوداتکایی هر چه بیشتر کشور‌های منطقه زمینه بروز مداخلات کشور‌های خارج از منطقه را کمتر خواهد کرد. اردکانیان با اشاره به ظرفیت‌های بسیار مناسب کشور برای توسعه نیروگاه‌های تجدیدپذیر، گفت: صنعت برق ایران آماده است تا تجربیات خود را در این عرصه در اختیار کشور‌های همسایه از جمله عراق قرار دهد. وی با تاکید بر اینکه امکان سرمایه‌گذاری سایر کشور‌ها برای توسعه تجدیدپذیر‌ها در ایران فراهم است، عنوان کرد: بدین منظور از تمامی سرمایه‌گذاران دعوت می‌کنیم برای سرمایه گذاری در این زمینه به ایران آمده و با کشور‌های دیگر برای صادرات برقی که تولید می‌کنند قرارداد امضا کند.
