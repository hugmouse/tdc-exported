
# دریای خزر مواج می‌شود

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696254/%D8%AF%D8%B1%DB%8C%D8%A7%DB%8C-%D8%AE%D8%B2%D8%B1-%D9%85%D9%88%D8%A7%D8%AC-%D9%85%DB%8C%E2%80%8C%D8%B4%D9%88%D8%AF)

براساس اخطاریه سازمان هواشناسی کشور، دریای خزر از بعدازظهر فردا (شنبه) تا اواخر روز یکشنبه هفته آینده مواج خواهد بود.
به گزارش ایرنا؛ در اخطاریه ۱۶ سازمان هواشناسی کشور (ویژه هواشناسی دریایی) که امروز صادر شده، آمده است که ارتفاع موج دریا بین ۲ تا ۳ متر خواهد بود، بنابراین توصیه می‌شود از تردد شناورهای سبک و صیادی و همچنین سایر اقدامات پیشگیرانه در این مدت اجتناب شود.
همچنین در این مدت شاهد وزش باد شدید و مواج شدن دریا در مناطق ساحلی و فراساحلی در کرانه های جنوبی دریای خزر خواهیم بود.
در اخطاریه ۱۱۶ سازمان هواشناسی کشور به ورورد سامانه بارشی به کشور اشاره شده و آمده است که از بعدازظهر شنبه (۱۱ آبان ماه) شاهد رگبار و رعدو برق در برخی مناطق همراه با تند بادهای لحظه‌ایی خواهیم بود.
روز شنبه هفته آینده در برخی نقاط استان های آذربایجان غربی و آذربایجان شرقی، اردبیل، گیلان، مازندران، گلستان و همچنین روز یکشنبه ( ۱۲ آبان) در استان های گیلان، مازندران، گلستان، خراسان شمالی، نیمه شمالی خراسان رضوی و بخش های جنوبی استان های اردبیل و آذربایجان شرقی شاهد این وضعیت جوی می باشیم.
در این اخطاریه زمان پایان این وضعیت جوی را بعد از ظهر و اوایل شب یکشنبه هفته آینده اعلام شده و همچنین کاهش دما در استان های ساحلی خزر، اردبیل و شمال شرق (۷ تا ۱۰ درجه) و در سایر استان های واقع در شمال غرب و دامنه های جنوبی البرز (۴ تا ۶ درجه)، احتمال خسارت به محصولات کشاورزی بویژه صیفی جات، اختلال در تردد جاده ایی، مه آلود شدن جاده های کوهستانی، در برخی مناطق آبگرفتگی معابر عمومی و بالا آمدن سطح رودخانه ها از مهمترین مخاطرات این وضعیت جوی است.
