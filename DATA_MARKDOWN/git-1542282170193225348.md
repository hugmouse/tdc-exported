
# Συνάντηση Κυριάκου Μητσοτάκη - Σι Τζινπίνγκ στη Σαγκάη

Published at: **2019-11-04T10:54:54+00:00**

Author: **euronews **

Original: [euronews](https://gr.euronews.com/2019/11/04/synantisi-mitsotaki-xi-jinping-saghai)

«Σήμερα στην Ελλάδα υπάρχει μια κυβέρνηση αποφασισμένη να διευκολύνει ξένους επενδυτές, να προσελκύσει ξένα κεφάλαια και να δημιουργήσει πλούτο και ευημερία για όλους τους Έλληνες με τρόπο βιώσιμο που σέβεται το περιβάλλον», τόνισε ο πρωθυπουργός Κυρ. Μητσοτάκης στη συνάντηση που είχε με τον Πρόεδρο της Κίνας Σι Τζινπίνγκ στη Σαγκάη.
Στην αναφορά του Κινέζου Προέδρου στην απόφαση του Έλληνα πρωθυπουργού να έρθει στην ασιατική χώρα, ο πρωθυπουργός είπε στην αντιφώνησή του: «Σας ευχαριστώ ιδιαίτερα για τη θερμή υποδοχή τόσο σε μένα όσο και στα μέλη της ελληνικής αντιπροσωπείας», τονίζοντας πως είχε δίκιο ο Πρόεδρος της Κίνας όταν επεσήμαινε νωρίτερα ότι «επέλεξα μόλις στον τέταρτο μήνα να έρθω στην Κίνα και να ηγηθώ της επιχειρηματικής αποστολής για αυτή τη σημαντική έκθεση. Σηματοδοτεί την ιδιαίτερη σημασία που δίνουμε στις διμερείς μας σχέσεις», ανεφερε ο πρωθυπουργός σημειώνοντας πως «η εγγύτητα των δυο πολιτισμών χάνεται στο βάθος των αιώνων και σηματοδοτεί σε πολιτιστικό υπόβαθρο την ιδιαίτερη σημασία της σχέσης μας».
Ο Κυριάκος Μητσοτάκης υπενθύμισε επίσης ότι επί Νέας Δημοκρατίας η Ελλάδα έκανε άνοιγμα στην αγορά της Κίνας.
«Η δική μου παράταξη, η ΝΔ, ξεκίνησε πολιτικά το μεγάλο οικονομικό άνοιγμα της χώρας στην Κίνα. Χαίρομαι τωρα που ως πρωθυπουργός θα μπορέσω να πάω αυτή την οικονομική σχέση σε ξεχωριστό επίπεδο. Οι ευκαιρίες που ανοίγονται μπροστά μας ειναι πολλές και σημαντικές», υπογράμμισε και στη συνέχεια αναφέρθηκε στην επένδυση της Cosco.
«Είχα νωρίτερα την ευκαιρία να πάω στην Cosco, να συζητήσω με τον πρόεδρό της και να επιβεβαιώσω την απόλυτη προσήλωσή μας στην εξαιρετικά σημαντική επένδυση. Είχαμε δεσμευτεί ότι εντός δυο μηνών θα εγκρίνουμε το master plan. Το κάναμε. Ειναι μια εμβληματική επένδυση», υπογράμμισε ο πρωθυπουργός.
«Η επίσκεψή σας δίνει νέα ώθηση στη στρατηγική μας συνεργασία», υπογράμμισε από την πλευρά του ο πρόεδρος της Κίνας Σι Τζινπίνγκ.
Και πρόσθεσε: «Η έκθεση της Σαγκάης είναι ένα βήμα για να ανοίξει η αγορά της Κίνας στον υπόλοιπο κόσμο. Η Κίνα κάλεσε την Ελλάδα να είναι τιμώμενη χώρα σε αυτή την έκθεση για να μπορέσετε και εσείς να προωθήσετε τα δικά σας προϊόντα. Η Κίνα χαίρεται για την Ελλάδα που επωφελείται από αυτή την ευκαιρία. Είναι μια κατάσταση από την οποία κερδίζουν και οι δύο χώρες».
Η φράση του Προέδρου της Κίνας, Xi Jinping, «με απροθυμία σταματάω αυτήν τη συζήτηση εδώ, αλλά ευτυχώς θα τη συνεχίσουμε το βράδυ στο δείπνο και σε λίγες ημέρες στην Αθήνα», απηχεί το εξαιρετικό κλίμα στο οποίο πραγματοποιήθηκε η συνάντηση του Έλληνας πρωθυπουργού, Κυριάκου Μητσοτάκη, με τον Πρόεδρο της Κίνας, στη Σαγκάη, όπως τονίζουν κυβερνητικές πηγές μετά τη σημερινή συνάντηση των δύο ανδρών.
Οι ίδιες πηγές σημειώνουν ότι οι δύο ηγέτες επαναβεβαίωσαν τους δεσμούς φιλίας και συνεργασίας που συνδέουν τις δύο χώρες και αναφέρθηκαν στους τομείς στους οποίους αυτή η συνεργασία μπορεί να ενισχυθεί και να διευρυνθεί. Αυτοί οι τομείς περιλαμβάνουν την ενέργεια, τις μεταφορές, τις τηλεπικοινωνίες, τον τουρισμό, τα ελληνικά αγροτικά προϊόντα και τη «δυνατότητα να γίνει η Ελλάδα κέντρο logistics», όπως χαρακτηριστικά είπε ο Κινέζος Πρόεδρος.
Ο Πρόεδρος της Κίνας πρότεινε τη διεύρυνση της συνεργασίας και επισήμανε ότι θα μπορούσε να καθιερωθεί ένα πολιτιστικό έτος Ελλάδας-Κίνας, το οποίο θα συνδέεται και με τον τουρισμό, ενώ ο κ. Μητσοτάκης έκανε μία πρόταση που συνδέει τη ναυπήγηση πλοίων από Έλληνες στην Κίνα με οφέλη για την ελληνική οικονομία.
Συγκεκριμένα, μιλώντας για την επένδυση της Cosco και την έγκριση του master plan, ο πρωθυπουργός υπογράμμισε: «Όταν λέμε κάτι, το κάνουμε, δεν λέμε λόγια».
Όσον αφορά την οικονομική συνεργασία Ελλάδας-Κίνας, ο κ. Μητσοτάκης, αφού ανέφερε ότι τα τελευταία 15 χρόνια έχουν ναυπηγηθεί πάνω από 1.000 πλοία από Έλληνες πλοιοκτήτες αξίας άνω των 50 δισ. δολαρίων, πρόσθεσε: «Στην εφοδιαστική αλυσίδα των πλοίων είναι σημαντικό να δούμε ελληνικές επιχειρήσεις που έχουν μεγάλη τεχνογνωσία σε τροφοδοσία πλοίων και μπορούν να συνεργαστούν με κινεζικά ναυπηγεία, ώστε να ανοίξει και με αυτόν τον τρόπο αυτή η αγορά. Θα είναι win-win λύση για Έλληνες παραγωγούς, για τα κινεζικά ναυπηγεία και για τους Έλληνες πλοιοκτήτες, φυσικά, οι οποίοι θα εξακολουθούν να ναυπηγούν τα πλοία τους στην Κίνα».
Στο κλείσιμο της συνάντησης οι δύο ηγέτες ανανέωσαν το ραντεβού τους στην Αθήνα, κατά την επίσημη επίσκεψη του Κινέζου Προέδρου στην Ελλάδα, η οποία θα πραγματοποιηθεί από τις 10 έως τις 12 Νοεμβρίου.
Από την πλευρά του, ο Κινέζος Πρόεδρος κάλεσε τον κ. Μητσοτάκη να επισκεφθεί επίσημα το Πεκίνο.
