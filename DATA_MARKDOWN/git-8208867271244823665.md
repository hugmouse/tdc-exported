
# Milano Cortina 2026, il Ceo è Vincenzo Novari

Published at: **2019-11-06T15:02:00+00:00**

Author: ****

Original: [Repubblica.it](https://www.repubblica.it/sport/2019/11/06/news/olimpiadi_invernali_milano_cortina_2026_vincenzo_novari_nominato_ceo-240395065/)

ROMA - Sarà Vincenzo Novari il Ceo del comitato organizzatore delle Olimpiadi invernali di Milano Cortina 2026. La decisione, presa all'unanimità, è arrivata durante la riunione presso gli uffici del ministero per le Politiche giovanili e lo Sport, a cui hanno partecipato tra gli altri il ministro Vincenzo Spadafora, il presidente del Coni, Giovanni Malagò, i governatori di Lombardia e Veneto, Attilio Fontana e Luca Zaia, i sindaci di Milano e Cortina, Beppe Sala e Gian Pietro Ghedina. Novari, nato a Genova nel 1959, laureato in Economia aziendale ed ex amministratore delegato di 3 Italia, ha battuto gli altri due candidati al ruolo di manager per i Giochi invernali, Tom Mockridge e Alberto Baldan.
Novari è stato amministratore delegato di 3 Italia dal 2001 al 2016, fino alla fusione con Wind. Inizia a lavorare nel 1987 presso Parfume et Collections (gruppo L'Oréal) come Direttore Marketing. Rimane in L'Oréal fino al 1992, poi dal 1993-1995 è nel Gruppo Danone (Johnson Wax e in Saiwa). Per Omnitel Pronto Italia S.p.A. è Direttore Marketing nel 1995, nel 1996 ne diventa Vice-Presidente delle vendite, marketing e logistica. Nel 1999 diventa Amministratore Delegato di Omnitel 2000 S.p.A. Fonda nel 2000 Andala S.p.a di cui è Amministratore Delegato sin dall'inizio, lo rimane quando Andala diventa 3 Italia e lascia solo nel dicembre 2016 quando 3 Italia e Wind si fondono. Nell'ottobre 2016 fonda SoftYou, una startup nel campo del business e dei servizi a valore aggiunto. Sempre nello stesso anno diventa Special Advisor Italia per CK Hutchinson. E' noto alle cronache rosa come il fidanzato di Daniela Ferolla, ex Miss Italia.
"Siamo tutti d'accordo nel designare il nome di Vincenzo Novari come Ceo della fondazione per le Olimpiadi invernali di Milano-Cortina 2026 che verrà istituita a breve. Crediamo che abbia tutte le qualità per fare un buon lavoro". È quanto ha annunciato il ministro Spadafora, uscendo dalla riunione in corso a Largo Chigi. "È un buonissimo risultato, visto e considerato che dalla prossima settimana ci sarà già un tavolo tecnico per definire la priorità delle opere da realizzare". Così il governatore del Veneto, Luca Zaia, commenta la designazione di Novari come Ceo del comitato organizzatore di Milano Cortina 2026. "Con queste due riunioni siamo già operativi: con il ministro delle Infrastrutture, Paola De Micheli, per le infrastrutture, e qui dal ministro Spadafora per la nomina del Ceo. Ancora una volta il gruppo di lavoro ha agito con unanimità", conclude Zaia."I tempi si stanno rispettando, oggi abbiamo rimesso a fuoco la governance, anche sullo statuto oramai ogni dettagli è stato definito. Si tratta di individuare le persone, per quanto riguarda la componente sportiva noi dal primo giorno avevamo le idee molto chiare. Mi sembra che tutto procede, devo dire con una grande armonia, c'è un buonissimo gioco di squadra, lo dico con grande franchezza. Le prossime mosse? Andare entro fine mese a istituire il comitato, quindi assolvere a tutti gli atti formali, rispettando i termini previsti dal Cio". Lo ha detto il presidente del Coni, Giovanni Malagò dopo la designazione di Vincenzo Novari come Ceo delle Olimpiadi di Milano-Cortina. "Il tavolo di oggi dal ministro De Micheli - ha aggiunto Malagò - è stato molto importante. L'obiettivo, se ci si riesce, è quello di creare contemporaneamente, le due entità giuridiche del Comitato Organizzatore e dell'Agenzia degli impianti". Il sindaco di Milano, Giuseppe Sala, ha indicato quali sono le priorità adesso che si è deciso il nome di chi guiderà il comitato: "Dobbiamo comunicare rapidamente al Cio che la legge olimpica seguirà quello che è scritto nel dossier di candidatura, è un tema del Governo che dovrà preparare velocemente il testo della legge olimpica. Faccio un esempio: i trasferimenti dal Cio a noi - spiega Sala - non verranno tassati affinché tutte le risorse arrivino direttamente e dovremo comunicare formalmente il nome dell'amministratore delegato"."Abbiamo scelto all'unanimità il profilo che ci sembrava più idoneo e opportuno". Così il presidente della Regione Lombardia, Attilio Fontana. "La decisione è frutto dell'analisi dei curricula esaminati, tutti profili eccellenti che meritano un ringraziamento per essersi proposti a ricoprire questo importante incarico. Da oggi possiamo dire che in termini di operatività è stato compiuto un importante e decisivo passo in avanti". 
