
# Αποκαλύψεις για παραχώρηση κυπριακού διαβατηρίου σε Μαλαισιανό καταζητούμενο

Published at: **2019-11-03T18:43:00+00:00**

Author: **SigmaLive**

Original: [SIGMALIVE](https://www.sigmalive.com/news/oikonomia/595549/apokalypseis-gia-paraxorisi-kypriakou-diavatiriou-se-malaisiano-katazitoumeno)

Κυπριακή υπηκοότητα απέκτησε ο διεθνούς φήμης χρηματιστής Τζο Λόου, ο οποίος καταζητείται τα τελευταία 4 χρόνια, σύμφωνα με δημοσίευμα της εφημερίδας «Πολίτης».
Συγκεκριμένα, οι αρχές της Μαλαισίας από όπου κατάγεται έχουν ανακαλέσει το διαβατήριό του, έχουν εκδώσει ένταλμα σύλληψής του, καταζητείται από την Interpol, ενώ έχει ζητηθεί η συνδρομή για τον εντοπισμό του από τις αρχές των ΗΠΑ, των Ηνωμένων Αραβικών Εμιράτων, της Ινδονησίας, της Ινδίας, της Μιανμάρ, της Κίνας και του Χονγκ Κονγκ.
Ο Τζο Λόου (Jho Taek Low) φέρεται να έχει εμπλοκή σε ένα σκάνδαλο κλοπής αρκετών δισεκατομμυρίων δολαρίων, το οποίο ξέσπασε το 2015. Σύμφωνα με ρεπορτάζ του Bloomberg, ο Λόου φέρεται να δημιούργησε μια σειρά από εταιρείες-κέλυφος (shell companies) μέσω των οποίων διοχέτευσε εκατοντάδες εκατομμύρια, μεγάλο μέρος των οποίων κατέληξε σε δικούς του λογαριασμούς.
Σύμφωνα με το δημοσίευμα του «Πολίτη», μόλις ξέσπασε το σκάνδαλο το 2015, εμπλέκοντας μάλιστα και 30 στελέχη του αμερικανικού επενδυτικού οίκου Goldman Sacs, ο Μαλαισιανός απευθύνθηκε στις αρχές της Κυπριακής Δημοκρατίας, μέσω της διεθνούς εταιρείας Henley & Partners που ειδικεύεται στις πολιτογραφήσεις και την αγορά ακινήτων. Ακολουθώντας τις διαδικασίες του Επενδυτικού Σχεδίου της Κύπρου πήρε το διαβατήριο της Κυπριακής Δημοκρατίας, αναφέρει το δημοσίευμα.
Σύμφωνα με διεθνή ΜΜΕ, ο Λόου αποφεύγει τη σύλληψη, μετακινούμενος σε διάφορες πόλεις της Κίνας, η οποία μέχρι στιγμής δεν δείχνει καμιά διάθεση να τον εκδώσει παρά το διεθνές ένταλμα που υπάρχει εναντίον του. Οι αρχές της Μαλαισίας σύμφωνα πάντα με ρεπορτάζ του Bloomberg (How Malaysia’s 1MDB Scandal Shook the Financial World: 23/10/2019) ο Λόου έχει εντοπισθεί και αναμένεται να εκδοθεί στις αρχές της χώρας μέχρι το τέλος του χρόνου. Ο ίδιος ο Λόου, σε συνέντευξή του σε εφημερίδα της Ινδονησίας,υποστηρίζει ότι δεν διέπραξε τίποτα παράνομο και ότι απλώς συμβούλευε τον πρώην πρωθυπουργό της Μαλαισίας.
Σύμφωνα όμως με τις ίδιες πληροφορίες, εκ πρώτης όψεως,ο κ. Τζο Λόου όταν περί το τέλος της άνοιξης του 2015 ζήτησε το διαβατήριο της Κυπριακής Δημοκρατίας δεν ήταν καταζητούμενος. Ούτε είχαν εκδοθεί κάποια εντάλματα εναντίον του. Ήταν βεβαίως κύριο θέμα σε όλα τα διεθνή Μέσα Ενημέρωσης, διότι εν τω μεταξύ είχε γίνει πασίγνωστος.
Σε άλλο σημείο το δημοσίευμα αναφέρει ότι η Henley & Partners, η οποία ανέλαβε να φέρει σε πέρας την πολιτογράφηση του 34χρονου τότε επιχειρηματία απευθύνθηκε σε γνωστό ελεγκτικό γραφείο στην Λευκωσία από το οποίο ζήτησε να ετοιμάσει τις σχετικές αιτήσεις και να υποβάλει όσα εκ του νόμου απαιτούνται για την πολιτογράφηση του Λόου από το Υπουργείο Εσωτερικών επί υπουργίας Σωκράτη Χάσικου.
Ο «Πολίτης» αναφέρει ότι η Henley & Partners διενήργησε έρευνα για τον Μαλαισιανό επιχειρηματία. Την έρευνα ανέλαβε η Thomson Reuters, την οποία και παρέδωσε στις 2 Ιουνίου 2015. Με βάση τον πίνακα ρίσκου (Risk Table), ο οποίος αποτελείτο από 14 κεφάλαια, ο Τζο Λόου βρέθηκε να έχει πρόβλημα σε 4 από τα 14 κεφάλαια στα οποία διερευνήθηκε. Η έρευνα κατέδειξε α) ότι έχει πρόβλημα ως πολιτικά εκτεθειμένο πρόσωπο β) ότι έχει κατηγορίες εναντίον του για ξέπλυμα βρόμικου χρήματος γ) ότι κατηγορείται για απάτη και παραβίαση χρηματοπιστωτικών κανονισμών και δ) ότι συντρέχουν και μια σειρά άλλοι λόγοι που ενέχουν ρίσκο (other risk factors). Όλα αυτά καταγράφηκαν σε μια έκθεση η οποία ξεπερνούσε τις 100 σελίδες. Με βάση το ρίσκο, η έκθεση της Thomson Reuters είχε 4 διαβαθμίσεις σοβαρότητας, ήτοι πράσινη, κίτρινη, πορτοκαλί και κόκκινη. Και οι 4 κατηγορίες στις οποίες βρέθηκε με προβλήματα ο κ. Λόου παρέπεμπαν στο πορτοκαλί και το κόκκινο.

        Εξηγήσεις ζητάει το ΑΚΕΛ για την παραχώρηση διαβατηρίου σε επιχειρηματία καταζητούμενο
      
Τούτη την φορά η κυβέρνηση θα απαντήσει;
Ακόμα μια επιτυχία της κυβέρνησης Αναστασιάδη – Συναγερμού στην… προβολή της Κύπρου διεθνώς. Παραχώρησαν υπηκοότητα ίσως στον πιο καταζητούμενο επιχειρηματία παγκοσμίως, ονόματι Τζο Λόου, γράφει σήμερα η εφημερίδα «Πολίτης».
Διερωτόμαστε τι θα κάνει σ’ αυτή την περίπτωση η κυβέρνηση:
·         Θα τα βάλει με την εφημερίδα που έχει την είδηση, όπως έκαμε με όλες τις υπόλοιπες περιπτώσεις που προβάλλουν σκάνδαλα της κυβέρνησης;
·         Θα σιωπήσει και πάλι ελπίζοντας ότι το «κρύψε να περάσουμε» θα την βολέψει και τώρα;
·         Θα ρίξει τις ευθύνες σε άλλους, όπως συνηθίζει να κάνει;
·         Θα ανασύρει τον γνωστό ισχυρισμό ότι στοχοποιείται η Κύπρος;
Ό,τι και να κάνει η κυβέρνηση, η συγκεκριμένη είδηση επιβεβαιώνει το γεγονός ότι η κυβέρνηση, με την βιομηχανία παραχώρησης υπηκοοτήτων που έστησε, έχει εκθέσει την Κύπρο διεθνώς.
Πάντως, είναι άξιο απορίας πώς γίνεται η χώρα του εν λόγω επιχειρηματία να έχει ανακαλέσει το διαβατήριό του, η Ιντερπόλ να τον αναζητεί και η δική μας η κυβέρνηση να μην έχει πάρει είδηση ότι καταζητείται. Είναι δυνατό κανένας να μην έχει επικοινωνήσει με τις αρχές της Κυπριακής Δημοκρατίας στην διεθνή προσπάθεια για εντοπισμό του επιχειρηματία;
Για ακόμα μια φορά η κυβέρνηση καλείται να δώσει απαντήσεις. Θα τις δώσει τούτη την φορά; 
