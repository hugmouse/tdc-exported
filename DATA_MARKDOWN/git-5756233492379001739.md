
# سخنگوی ارشد نیروهای مسلح: وقتی توان دفاع از آرامکو را نداشتند چطور ایران را تهدید می‌کنند/اسرائیل در مسیر محو شدن است و باید فروبپاشد

Published at: **2019-11-03T16:48:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619667/%D8%B3%D8%AE%D9%86%DA%AF%D9%88%DB%8C-%D8%A7%D8%B1%D8%B4%D8%AF-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D9%88%D9%82%D8%AA%DB%8C-%D8%AA%D9%88%D8%A7%D9%86-%D8%AF%D9%81%D8%A7%D8%B9-%D8%A7%D8%B2-%D8%A2%D8%B1%D8%A7%D9%85%DA%A9%D9%88-%D8%B1%D8%A7-%D9%86%D8%AF%D8%A7%D8%B4%D8%AA%D9%86%D8%AF-%DA%86%D8%B7%D9%88%D8%B1-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D9%87%D8%AF%DB%8C%D8%AF-%D9%85%DB%8C%E2%80%8C%DA%A9%D9%86%D9%86%D8%AF%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D9%85%D8%B3%DB%8C%D8%B1-%D9%85%D8%AD%D9%88-%D8%B4%D8%AF%D9%86-%D8%A7%D8%B3%D8%AA-%D9%88-%D8%A8%D8%A7%DB%8C%D8%AF-%D9%81%D8%B1%D9%88%D8%A8%D9%BE%D8%A7%D8%B4%D8%AF)


        سردار ابوالفضل شکارچی، سخنگوی ارشد نیروهای مسلح گفت: دشمنان و در رأس آن آمریکا برای پیشگیری از تحقیر بیشتر خود و از روی استیصال ماجرای آرمکو را به ایران نسبت می‌دهند.
      

        آفتاب‌‌نیوز :
      
سردار ابوالفضل شکارچی از سوی سرلشکر باقری رئیس ستادکل نیروهای مسلح در فروردین‌ ۱۳۹۷ به عنوان معاون فرهنگی و تبلیغات دفاعی ستادکل نیروهای مسلح و سخنگوی ارشد نیروهای مسلح منصوب شد. سردار شکارچی پیش از این مسئولیت‌هایی چون معاونت هماهنگ کننده سازمان عقیدتی سیاسی وزارت دفاع و فرماندهی سپاه حضرت ابوالفضل(ع) استان لرستان را بر عهده داشته است.
اهم مطالب مطرح شده در گفتگو با سردار شکارچی را بخوانید؛
*بعد از اتفاقات اخیر در منطقه که نمونه بارز آن اصابت پهپاد و توقیف نفتکش انگلیسی بود، گفته می‌شود که سطح قدرت جمهوری اسلامی بالا رفته است، این بالا رفتن سطح قدرت جمهوری اسلامی به چه معناست و چه ثمراتی برای کشور دارد؟بخش کمی از اقتدار نظام مقدس جمهوری اسلامی ایران ساقط کردن پهپاد آمریکایی و متوقف کردن کشتی متخلف انگلیس در خلیج‌فارس بود که نشان داده شد؛ می‌توان گفت شرایطی مثل شرایط موجود به وجود نیامده بود و این گوشه‌ای از صلابت نظام مقتدر ایران اسلامی بود.
بارها گفته‌ و تأکید شده که به‌هیچ‌عنوان آغازگر هیچ جنگ نبوده و نیستیم، چنانچه متجاوزی خطای راهبردی نماید آن تجاوز با بالاترین و کوبنده‌ترین پاسخ پشیمان کننده و در جغرافیایی بیش آنچه مورد تصور بدخواهان ایران اسلامی هست روبرو خواهد شد و دشمنان انقلاب اسلامی در آن شرایط موضوع پاسخ ۱۰ برابری به یک خطا را از عمق وجود و در میدان عمل درک خواهند کرد.
نمونه‌اش همین است که آمریکا با هواپیمای فوق پیشرفته جاسوسی و متجاوز خود، چند کیلومتر به فضای کشور ما تجاوز کرد، ما به دشمن امان ندادیم و زمانی که وارد فضای کشور شد، بلافاصله رهگیری و منهدم شد.
سه مطلب پشت این اتفاق مهم قرار دارد، اول - اینکه پیشرفته‌ترین هواپیمای فوق جاسوسی دشمن مورد اصابت قرار گرفت، دوم- اینکه دشمن قدرت فن آوری و تجهیزات پیشرفته با تولید ایرانی را تجربه کرد و فهمید که به خوداتکایی رسیده‌ایم و سوم – اینکه، اراده بسیار قوی برای پاسخگویی سریع و کوبنده به هر تجاوز گویی را داریم و برای دفاع از کشورمان قاطعانه عمل می‌کنیم.
سالهاست که به این قدرت رسیده‌ایم و فقط زمینه نمایش عملی قدرتمان را آمریکا در ماجرای سقوط پهپاد متجاوز و انگلیس در توقیف نفت‌کش متخلف فراهم کردند. انگلیس وقتی در تنگه هرمز و آب‌های خلیج‌فارس تخلف انجام داد، دید که جمهوری اسلامی ایران به‌شدت و باقدرت برخورد می‌کند و کشتی نفت‌کشی که توسط شناور جنگی انگلیس اسکورت می‌شد، به دلیل تخلف و نادیده گرفتن اخطار، توقیف شد.
*این موضوع آیا به‌نوعی به چالش کشیدن قدرت‌های فرا منطقه‌ای که مدعی تأمین امنیت منطقه هستند، نیست؟پوشالی بودن قدرت نظام سلطه و در رأس آن‌ها آمریکا و انگلیس برای جهانیان رو شد، تجهیزات راداری، تسلیحات، پدافند هوایی که منابع کشورها و ملت مسلمان منطقه برای خرید آن به غارت رفته است و غارتگرانی همچون آمریکا با ایران هراسی آن‌ها را می‌دوشیدند، در قضیه حمله یمن به آرامکو عربستان سعودی آزمون خود را مفتضحانه پس دادند و دنیا متوجه ضعف‌های شدید و حقارت این حوزه شدند.
وقتی صدها میلیارد دلار سلاح‌های فوق پیشرفته آمریکایی، انگلیسی، فرانسوی و اسرائیلی انباشته‌شده در عربستان سعودی قادر به دفاع از مهم‌ترین تأسیسات نفتی جهان یعنی آرمکو عربستان در مقابل عملیات انصار الله بااراده و شجاع یمن که سالهاست در محاصره به سر می‌برند نیستند، چطور جرأت خواهند کرد نظام مقتدر جمهوری اسلامی ایران را تهدید نمایند، در عین حالی که می‌دانند در صورت هرگونه خطا تمام منافع آن‌ها با خطر مواجه خواهد شد.
* چرا غربی‌ها تلاش دارند حمله به تأسیسات نفتی عربستان را به ایران نسبت دهند؟هرچه فشار متجاوزان به یمنی‌ها بیشتر شده قدرت آنها بیشتر شده است؛ چرا؟ پاسخ روشن است، چون هویت و ماهیت مردم یمن را دشمن هنوز هم درک نکرده است و این همان اشتباهی است که در قبال مردم ایران، فلسطین، عراق، سوریه، لبنان و ... مرتکب شده است.
دشمن هر جا این اشتباه را کرده و باقدرت نظامی وارد یک منطقه شده، شکست‌خورده است و آن کشورها قدرت دفاعی و بازدارندگی خود را افزایش داده‌اند و امروز یمن پیروز صاحب این قدرت شگفت‌انگیز است، دشمنان و در رأس آن آمریکا برای پیشگیری از تحقیر بیشتر خود و از روی استیصال ماجرای آرمکو را به ایران نسبت می‌دهند درحالی‌که متوجه قدرت شکست‌ناپذیر یمنی‌ها هستند.
*اسرائیل همیشه شرارت‌های خود را داشته است، اخیراً تحرکاتی شرورانه داشت از جمله حمله پهپادی به دفتر حزب‌الله در ضاحیه بیروت که البته با پاسخ سخت مقاومت مواجه شد، علت اصلی تحرکات اخیر اسرائیل چیست؟شرارت‌های این رژیم جعلی به این دلیل است که خود را در شیب سقوط و فروپاشی می‌بیند، اسرائیل در مسیر محو شدن از صفحه روزگار دست‌وپا می‌زند کسی که در باتلاق بیفتد، دست‌وپا می‌زند و این اقدامات رژیم خون‌خوار و کودک کش هم همان دست‌وپا زدن‌ها است. صهیونیست‌ها در باتلاق گرفتار هستند و آخرین نفس‌های خود را تجربه می‌کنند؛ یعنی پیش‌بینی حضرت امام خامنه‌ای (مدظله‌العالی) در گذشته مبنی بر اینکه اسرائیل ۲۵ سال آینده را نخواهد دید، واقعیتی بس تلخ برای این رژیم جعلی و قلب جهان استکبار و ظالم است.اسرائیل یک رژیم جعلی است که سرزمینی را از مسلمانان غصب کرده و الزاماً باید فروبپاشد و آن سرزمین به مسلمانان برگردد، لکن کشورهایی چون آمریکا، انگلیس، عربستان سعودی و ... که سرنوشت خود را به اسرائیل گره‌ زده‌اند باید آمادگی داشته باشند که با اسرائیل به این باتلاق فرو خواهند رفت.
