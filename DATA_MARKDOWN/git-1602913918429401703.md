
# Bursele din Europa cresc marţi pe fondul evoluţiilor de pe frontul comercial SUA – China, în timp ce yuanul chinezesc creşte faţă de dolar

Published at: **2019-11-05T14:38:42+00:00**

Author: **Alex Ciutacu**

Original: [Ziarul Financiar](https://www.zf.ro/burse-fonduri-mutuale/bursele-din-europa-cresc-marti-pe-fondul-evolutiilor-de-pe-frontul-comercial-sua-china-in-timp-ce-yuanul-chinezesc-creste-fata-de-dolar-18544113)

Pieţele burseiere din Europa au înregistrat creşteri marţi după-amiază în contexul în care investitorii aşteaptă o potenţială evoluţie pozitivă pe frontul comercial SUA – China, potrivit CNBC.
Indicele pan-european Stoxx 600 a crescut cu 0,15% pentru scurt timp, în contextul în care sectorul resurselor de bază a crescut cu 1,7%, iar cel al utilităţilor a scăzut cu 0,5%.
De asemenea, şi pieţele din Asia au crescut în timpul şedinţei de marţi, după ce Wall Street-ul a închis cu o serie de noi recorduri şedinţa de luni. Acţiunile listate pe piaţa din Japonia au condus creşterile de pe piaţa asiatică, încât Nikkei a crescut cu 1,8% în timpul după-amiezii.
Liderul chinez Xi Jinping a cerut ca tensiunile internaţionale să fie rezolvate cu ajutorul dialogului şi a cerut îndepărtarea barierelor comerciale globale, în cadrul evenimentului China International Import Expo.
În timp ce Xi Jinping nu a menţionat în mod specific numele Statelor Unite, remarca lui vine după ce agenţia de presă Reuters a scris că Beijingul îi cere Washingtonului să elimine o parte din tarife, ca parte a „primei etape” din acordul comercial pe care îl vor semna cele mai mari două economii ale lumii.
Sondajele arată marţi că sectorul de servicii din China a scăzut în octombrie la minimul ultimelor 8 luni, în timp ce încrederea în mediul de business se află la minimul ultimelor 15 luni, potrivit Reuters.
Yuanul chinezesc s-a apreciat peste pragul simbolic de 7 la dolar, pentru prima dată din luna august, în contextul în care investitorii sunt din ce în ce mai optimişti referitor la un acord comercial între China şi SUA.
