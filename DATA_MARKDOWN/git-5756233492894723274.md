
# سالیانه در کشور، چند هزار نفر بر اثر مسمومیت دارویی می‌میرند؟

Published at: **2019-11-05T13:12:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620027/%D8%B3%D8%A7%D9%84%DB%8C%D8%A7%D9%86%D9%87-%D8%AF%D8%B1-%DA%A9%D8%B4%D9%88%D8%B1-%DA%86%D9%86%D8%AF-%D9%87%D8%B2%D8%A7%D8%B1-%D9%86%D9%81%D8%B1-%D8%A8%D8%B1-%D8%A7%D8%AB%D8%B1-%D9%85%D8%B3%D9%85%D9%88%D9%85%DB%8C%D8%AA-%D8%AF%D8%A7%D8%B1%D9%88%DB%8C%DB%8C-%D9%85%DB%8C%E2%80%8C%D9%85%DB%8C%D8%B1%D9%86%D8%AF)


        یک دکتر داروساز گفت: طبق گزارش سازمان غذا دارو، سالیانه حدود 5600 نفر در کشور جان خود را در اثر مسمومیت دارویی از دست می‌دهند.
      

        آفتاب‌‌نیوز :
      
سمانه کاخکی بیان کرد: علت اصلی مسمومیت دارویی در کشور سطح پایین آگاهی مردم، مصرف خودسرانه داروها و دسترسی راحت افراد به داروست که حدود ۷۰-۸۰ درصد مسمومیت‌ها تعمدی و تعداد کمی از مسمومیت‌ها سهوی است که اکثراً در کودکان به دلیل کنجکاوی کودک یا اشتباه والدین به خاطر در دسترس قرار دادن مواد شوینده و داروها صورت می‌پذیرد.
وی با بیان اینکه «بیشترین موارد مسمومیت افراد مراجعه‌کننده به بیمارستان به علت مسمومیت دارویی است»، اظهار کرد: داروهای اعصاب، به‌خصوص بنزودیازپین‌ها، بالاترین شیوع مسمومیت دارویی را دارا هستند و داروهای ضدافسردگی و ضدجنون درجات بعدی مسمومیت دارویی را به خود اختصاص داده است.
کاخکی افزود: مسمومیت با سموم به خصوص قرص برنج، سموم کشاورزی، سیانور و سرب از شایع‌ترین سموم در جامعه است که از این موارد، ۵۰ درصد مرگ با قرص برنج گزارش شده است.
وی ادامه داد: مسمومیت با الکل نیز از دیگر موارد شایع مسمومیت است که در صورت بروز علایم گوارشی، دید برفکی، دوبینی و تاری دید اقدامات اورژانسی باید صورت بگیرد؛ چرا که بروز این علایم به دلیل ناخالصی الکل با متانل است که مسمومیت با متانول می‌تواند منجر به نابینایی و مرگ فرد شود.
این استاد دانشگاه با اشاره به اینکه «تهران رتبه اول و اصفهان، شیراز و مشهد به ترتیب بیشترین مراجعات در مسمویت دارویی را به خود اختصاص داده‌اند»، گفت: مسمومیت در اغلب موارد به دلیل مصرف دوزهای بالای دارو بیشتر صورت می‌پذیرد که حتی در صورت عدم بروز مرگ، منجر به از دست دادن ارگان‌های حیاتی همچون کبد وکلیه در افراد می‌شود که این‌ امر باعث تحمیل هزینه‌های بالایی به فرد و جامعه می‌شود.
این دکتر داروساز در پایان توصیه کرد: جهت کاهش مسمومیت و پیشگیری از خسارات جبران‌ناپذیر مسمومیت‌ها باید در جهت افزایش آگاهی مردم از طریق رسانه‌های عمومی و فرهنگ‌سازی در راستای عدم مصرف خودسرانه دارو و کاهش دسترسی راحت مردم به دارو، اقدامات اساسی صورت پذیرد.
