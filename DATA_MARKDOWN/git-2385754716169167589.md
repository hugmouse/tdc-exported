
# Αιθιοπία: 86 άνθρωποι σκοτώθηκαν τον Οκτώβριο σε ταραχές

Published at: **2019-11-04T07:15:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595576/aithiopia-86-anthropoi-skotothikan-ton-oktovrio-se-taraxes)

Ο Πρωθυπουργός της Αιθιοπίας, Άμπι Άχμεντ, δήλωσε χθες Κυριακή ότι ο απολογισμός των θυμάτων των διαδηλώσεων και των ταραχών του περασμένου μήνα αυξήθηκε σε 86 νεκρούς και κάλεσε τους πολίτες να αντισταθούν στις δυνάμεις, οι οποίες κατ’ αυτόν επιδιώκουν να εμποδίσουν την πρόοδο της χώρας. «Πρέπει να σταματήσουμε τις δυνάμεις εκείνες που προσπαθούν να μας σύρουν να κάνουμε δύο βήματα πίσω κάθε φορά που πάμε να κάνουμε ένα βήμα μπροστά», δήλωσε ο Πρωθυπουργός της Αιθιοπίας κατά τη διάρκεια συνέντευξης Τύπου που παραχώρησε σε ΜΜΕ της χώρας του. Υποστηρικτές του ακτιβιστή Τζαουάρ Μοχάμεντ βγήκαν στους δρόμους την 23η και την 24η Οκτωβρίου, όταν ο ίδιος κατήγγειλε ότι η αστυνομία περικύκλωσε το σπίτι του στην Αντίς Αμπέμπα και ότι προσπάθησε να απομακρύνει τους φρουρούς του που έχουν διοριστεί από την κυβέρνηση. Ο νεότερος απολογισμός — στα τέλη της περασμένης εβδομάδας ανερχόταν σε 78 νεκρούς — συμπεριλαμβάνει 82 άνδρες και 4 γυναίκες, διευκρίνισε ο Άμπι Άχμεντ. Τα περισσότερα θύματα ανήκαν στις φυλές Ορόμο και Αμχάρα και ήταν τόσο μουσουλμάνοι (34) όσο και χριστιανοί (40), πρόσθεσε. Ξέσπασαν εξάλλου τον περασμένο μήνα διαδηλώσεις σε πολλές πόλεις στην Ορόμια, την πολυπληθέστερη επαρχία της Αιθιοπίας, εν μέσω των συγκρούσεων μεταξύ εθνοτικών ομάδων οι οποίες, σύμφωνα με τον ΟΗΕ, έχουν μετατρέψει πάνω από 2 εκατομμύρια ανθρώπους σε εσωτερικά εκτοπισμένους. Ενόψει τον εκλογών του 2020, ο Άμπι Άχμεντ καλείται να βαδίσει πάνω σε μια λεπτή γραμμή, να αυξήσει τις πολιτικές ελευθερίες την ώρα που προσπαθεί να χαλιναγωγήσει ισχυρούς παράγοντες μεγάλων φυλών που απαιτούν περισσότερη πρόσβαση σε γαίες, πόρους και εξουσία για τις εθνοτικές ομάδες τους. Αφότου ανέλαβε την εξουσία το 2018, ο Άμπι Άχμεντ προώθησε πολιτικές μεταρρυθμίσεις, για τις οποίες εξαίρεται σε διεθνές επίπεδο, αλλά επέτρεψαν να εκδηλωθούν οι εντάσεις ανάμεσα σε φυλετικές ομάδες στο δεύτερο πολυπληθέστερο κράτος της Αφρικής (πάνω από 100 εκατ. κάτοικοι). Ο Αιθίοπας Πρωθυπουργός τιμήθηκε τον περασμένο μήνα με το βραβείο Νόμπελ ειρήνης για τις προσπάθειές του που οδήγησαν να τερματιστεί η εχθρότητα με την Ερυθραία έπειτα από δύο δεκαετίες. Ο Τζαουάρ Μοχάμεντ, ακτιβιστής και ιδρυτής του Oromia Media Network, ήταν ως πρότινος σύμμαχος του Πρωθυπουργού Άμπι Άχμεντ. Και οι δύο ανήκουν στη φυλή Ορόμο. Αλλά η σχέση τους επιδεινώθηκε το τελευταίο διάστημα, με τον Τζαουάρ Μοχάμεντ να καταφέρεται δημόσια εναντίον πολλών μεταρρυθμίσεων του πρωθυπουργού. Πηγή: ΑΠΕ-ΜΠΕ 
