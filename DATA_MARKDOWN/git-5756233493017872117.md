
# در پی وقایع اخیر در فوتبال کشور کارگروه صیانت از اخلاق با حضور نمایندگان سپاه و وزارت اطلاعات تشکیل شد

Published at: **2019-11-02T21:54:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619529/%D8%AF%D8%B1-%D9%BE%DB%8C-%D9%88%D9%82%D8%A7%DB%8C%D8%B9-%D8%A7%D8%AE%DB%8C%D8%B1-%D8%AF%D8%B1-%D9%81%D9%88%D8%AA%D8%A8%D8%A7%D9%84-%DA%A9%D8%B4%D9%88%D8%B1-%DA%A9%D8%A7%D8%B1%DA%AF%D8%B1%D9%88%D9%87-%D8%B5%DB%8C%D8%A7%D9%86%D8%AA-%D8%A7%D8%B2-%D8%A7%D8%AE%D9%84%D8%A7%D9%82-%D8%A8%D8%A7-%D8%AD%D8%B6%D9%88%D8%B1-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%B3%D9%BE%D8%A7%D9%87-%D9%88-%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%AA%D8%B4%DA%A9%DB%8C%D9%84-%D8%B4%D8%AF)


        در پی بروز برخی حواشی در بازی‌های اخیر لیگ برتر فوتبال کشور، وزیر ورزش و جوانان دستور تشکیل کارگروه صیانت از ارزش‌های اخلاقی و فرهنگی با حضور نمایندگانی از وزارت اطلاعات و سپاه را صادر کرد.
      

        آفتاب‌‌نیوز :
      
به گزارش پایگاه خبری وزارت ورزش و جوانان، دویست و نوزدهمین نشست شورای معاونان با حضور وزیر ورزش و جوانان برگزار شد که در ابتدای این نشست مسعود سلطانی‌فر با اشاره به وقایع اخیر در برخی استادیوم‌های ورزشی گفت: انقلاب اسلامی یک انقلاب فرهنگی است و حفظ ارزش‌ها و آرمان‌های انقلاب بعنوان یک اصل خدشه‌ناپذیر در ورزش ایران است.
وی از معاون فرهنگی وزارت ورزش خواست هر چه سریع‌تر نسبت به تشکیل کارگروه صیانت از ارزش‌های اخلاقی و فرهنگی در محیط‌های ورزشی اقدام کند.
این کارگروه با حضور نمایندگان وزارت اطلاعات، ارشاد اسلامی، صداوسیما، فدراسیون فوتبال، کمیسیون فرهنگی مجلس، نیروی انتظامی، معاونت فرهنگی سپاه و نمایندگان باشگاه‌های ورزشی تشکیل خواهد شد.
در بخش دیگری از شورای معاونان، تقی‌زاده معاون امورمجلس، حقوقی و استان‌ها گزارشی از روند جلسات واگذاری استقلال و پرسپولیس ارائه کرد.
سلطانی‌فر در پایان با تشکر از نظم و جدیت سازمان‌های بورس، خصوصی‌سازی و مدیران عامل باشگاه‌های استقلال و پرسپولیس در تسریع واگذاری گفت: خوشبختانه با شفافیت مالی و مدیریتی که ظرف چند سال گذشته ایجاد شده است حسابرسی استقلال و پرسپولیس تا نیمه سال ۹۸ انجام شده است و در آبان‌ماه مجامع دو باشگاه برگزار خواهد شد.
