
# شهرداران نباید له یا علیه کاندیداهای انتخاباتی موضع‌گیری کنند/بانک جامع اطلاعات شهرداری‌های کرمانشاه در دست تدوین است

Published at: **2019-11-07T15:32:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545479.html/%D8%B4%D9%87%D8%B1%D8%AF%D8%A7%D8%B1%D8%A7%D9%86-%D9%86%D8%A8%D8%A7%DB%8C%D8%AF-%D9%84%D9%87-%DB%8C%D8%A7-%D8%B9%D9%84%DB%8C%D9%87-%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D9%85%D9%88%D8%B6%D8%B9-%DA%AF%DB%8C%D8%B1%DB%8C-%DA%A9%D9%86%D9%86%D8%AF-%D8%A8%D8%A7%D9%86%DA%A9-%D8%AC%D8%A7%D9%85%D8%B9-%D8%A7%D8%B7%D9%84%D8%A7%D8%B9%D8%A7%D8%AA-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B1-%D8%AF%D8%B3%D8%AA-%D8%AA%D8%AF%D9%88%DB%8C%D9%86-%D8%A7%D8%B3%D8%AA)

دومین گردهمایی شهرداران شهرهای استان کرمانشاه امروز پنج شنبه در استانداری کر مانشاه برگزار شد.
به گزارش شبکه اطلاع رسانی راه دانا؛ به نقل از شبکه اطلاع رسانی مرصاد ، دومین گردهمایی شهرداران شهرهای استان کرمانشاه امروز پنج شنبه در  استانداری کر مانشاه برگزار شد. مهمترین مباحث مطرح شده به شرح ذیل است

        بانک جامع اطلاعات شهرداری‌های کرمانشاه در دست تدوین است
      
 سعید سلیم‌ساسانی پیش از ظهر امروز پنج شنبه در دومین گردهمایی شهرداران شهرهای استان کرمانشاه به ارائه گزارش دفتر امور شهری و شوراها در خصوص موارد مرتبط با شهرداری ها پرداخت و اظهار داشت: بر اساس مصوبه شورای توسعه مدیریت و سرمایه انسانی شهرداری ها و دهیاری های کشور و با صدور مجوز اقدام به جذب ۲۲۰ سهمیه استخدام برای آتش نشانی کردیم.
وی گفت: در این راستا دفتر امور شهری و شوراها در ۴ رشته شغلی و در ۲۴ شهرداری استان اقدام به ثبت‌نام از متقاضیان به صورت الکترونیکی کرد که اسامی پذیرفته شدگان آزمون در تاریخ ۲۳ شهریورماه در سایت مرکز آزمون جهاد دانشگاهی کشور اعلام شد.
مدیرکل دفتر امور شهری و شوراهای استانداری کرمانشاه با اشاره به ساماندهی نیروی های انسانی قراردادی در شهرداری ها گفت: دفتر نوسازی، تحول اداری و فناوری اطلاعات سازمان شهرداری ها و دهیاری های کشور در رابطه با ایجاد بانک جامع اطلاعات شهرداری ها با هدف بررسی و احصاء نیازهای نیروی انسانی در مشاغل اصلی و تخصصی شهرداری ها دفتر امور شهری و شوراها اقدام کرده است.
سلیم‌ساسانی خاطرنشان کرد: در این راستا تا کنون فقط 19 شهرداری نسبت به تکمیل اطلاعات اقدام کرده اند و مابقی شهرداری ها در دست اقدام هستند.
مدیرکل دفتر امور شهری و شوراهای استانداری کرمانشاه بیان داشت: از ابتدای سال تا کنون تعداد 12 دوره به مدت 301 ساعت برای 321 نفر تشکیل شده است، در حال حاضر نیز 8 دوره به مدت 108 ساعت برای 325 نفر در حال برگزاری است و تا پایان سال نیز 37 دوره آموزشی دیگر با مدت 323 ساعت برگزار خواهد شد.
وی مقابله با حوادث طبیعی از جمله سیل را از اولویت های شهرداری اعلام کرد و ادامه داد: از ابتدای تابستان تا کنون آمادگی های لازم در این خصوص شکل گرفته است و شهرداران باید در این خصوص بسیار هوشیارانه اقدام کنند.
سلیم‌ساسانی گفت: شهرداری‌ها در مسیر وظایف جاری خود نسبت به انجام عملیات هایی از قبیل لایروبی مسیل ها و انهار، ترمیم نقاط حادثه خیز، پاکسازی جداول و معابر درون شهری، تعریض پل های ورودی شهرها، جمع آوری نخاله های ساختمانی، ممانعت از صدور مجوز ساخت و ساز و تغییر کاربری در حاشیه رودخانه ها تجهیز و تعمیر ماشین آلات عمرانی و آماده باش کارکنان اقدام کرده‌اند.
مدیرکل دفتر امور شهری و شوراهای استانداری کرمانشاه خاطرنشان کرد: تا کنون هیچ کدام از شهرداری‌ها نسبت به تعیین حریم حد و بستر رودخانه ها و تملک اقدام نکرده اند.
وی افزود: از آنجا که نام‌گذاری معابر و خیابان ها یکی از اولویت های کاری شهرداری‌ها محسوب می شود لذا شهرداران در این زمینه از نام شخصیت های تاریخی و شهدای گرانقدر برای این منظور استفاده می کنند.
سلیم‌ساسانی بیان داشت: طی چهار سال اخیر تنها 20 شهر رشد 10 درصدی عوارض داشته اند و در چهار شهر دیگر 4.5 درصد کاهش داشته است که با توجه به اینکه عوارض به عنوان یکی از منابع مهم درآمد شهری محسوب می شود این اصلا قابل قبول نیست.
مدیرکل دفتر امور شهری و شوراهای استانداری کرمانشاه افزود: شهرداران باید در جهت اخذ عوارض جدیت بیشتری داشته باشند و تلاش کنند تا تعرفه ها با خدمات تناسب داشته باشد.
وی گفت: نبود پیمانکاران تخصصی در پروژه های شهری مشکل عدیده ای است که سبب شده علی رغم اینکه کارهای زیادی در پروژه ها و مبلمان شهری صورت می گیرد، اما چندان مشهود نباشد و شهرداران باید نسبت به این امر نیز توجه داشته باشند.

        شهرداران نباید له یا علیه کاندیداهای انتخاباتی موضع‌گیری کنند
      
مهرداد سالاری امروز پنج شنبه در دومین گردهمایی شهرداران شهرهای استان کرمانشاه با بیان اینکه شهرداری‌ها مشکلات خاص خود را دارند، اظهار داشت: بر این اساس شهرداری بدون مشکل جای شک و شبهه است و نشان می‌دهد که هیچگونه فعالیت و کار عمرانی نمی کند.
معاون هماهنگی امور عمرانی استاندار کرمانشاه همچنین از اقدامات شایسته شهرداران برای آماده کردن زیرساختهای مسیر پیاده روی اربعین تقدیر کرد و گفت: مدیریتی که برای حرکت جمعیت صورت گرفت بسیار به موقع بود.
وی با اشاره به اینکه شهرداران بیش از ۷۰ درصد جمعیت استان را مدیریت می کنند، افزود: برای ساختن شهر خوب و مناسب باید کار و تلاش کنیم و در این زمینه شهرداران وظیفه خطیری بر عهده دارند.
سالاری بیان داشت: یکی از مشکلات اساسی ما هیئت تطبیق است که بسیار نگران کننده است لذا به فرمانداران اخطار دادیم که اگر مدیری به مصوبات عمل نکند حتما با آنها برخورد می‌شود.
معاون هماهنگی امور عمرانی استاندار کرمانشاه اظهار داشت: خدمات عمومی برای سال ۲۰۱۹ بسیار پیش پا افتاده است و باید تلاش کنیم به سمت خدمات ویژه روز پیش برویم.
وی با اشاره به نزدیک شدن به انتخابات مجلس گفت: در زمان انتخابات مجلس هیچ شهرداری حق ندارد له یا علیه کاندیدایی موضع گیرد در غیر این‌صورت موظفیم برخورد شدید قانونی با چنین اشخاصی داشته باشیم چرا که خدمات دولت زیر سوال می رود.
سالاری ادامه داد: آشفتگی در شهر بسیار زشت است لذا فضاسازی ها باید بر اساس قابلیت شهرها باشد و با فرهنگ آن شهر همخوانی داشته و برای مردم جذاب باشد.
در ادامه شهرداران شهرهای استان در این نشست به تشریح مشکلاتی از قبیل کمبود بودجه، حقوق پایین شهرداران، دفع پسماندها، تاخیر در تصویب مصوبات شوراها و ... پرداختند.
انتهای پیام/
