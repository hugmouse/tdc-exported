
# در نقد عملکرد دولت دنبال نخودسیاه نروید

Published at: **2019-11-01T11:13:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543845.html/%D8%AF%D8%B1-%D9%86%D9%82%D8%AF-%D8%B9%D9%85%D9%84%DA%A9%D8%B1%D8%AF-%D8%AF%D9%88%D9%84%D8%AA-%D8%AF%D9%86%D8%A8%D8%A7%D9%84-%D9%86%D8%AE%D9%88%D8%AF%D8%B3%DB%8C%D8%A7%D9%87-%D9%86%D8%B1%D9%88%DB%8C%D8%AF)

رئیس شورای‌عالی جبهه اصلاح‌طلبان گفت: اصلاح طلبان در دام سیاه‌نمایی درباره عملکرد دولت که برخی جریانات مطرح می‌کنند نیافتند و در این زمینه دنبال نخود سیاه نروند.
به گزارش شبکه اطلاع رسانی راه دانا؛  محمدرضا عارف رئیس شورای‌عالی سیاستگذاری جبهه اصلاح‌طلبان در نشست  هم اندیشی این شورا با رابطان استانی با تبریک حلول ماه ربیع و مناسبت‌های ارزشمند این ماه و با تسلیت درگذشت مرحومه اعظم طالقانی در ارتباط با این مجاهد و مبارز اظهار کرد: ایشان اسوه مقاومت، مبارزه و آزادی‌خواه بودند که راه پدر خود را به خوبی ادامه دادند.
وی سپس با تسلیت درگذشت سید ابراهیم درازگیسو رابط استان گلستان که در همین نشست، مراسم یادبود وی نیز برگزار و یادش گرامی داشته شد، گفت: مرحوم درازگیسو از یاران سخت‌کوش انقلاب و از مدیدان ارشد برجسته و موثر در کشور بودند که جریان اصلاحات قدردان زحمات ایشان است.
عارف در ادامه با تقدیر و تشکر از کارگروه استان‌های شورایعالی و رابطین استان‌ها در تشکیل شورایعالی استانی از نمایندگان احزاب و افراد حقیقی برجسته در استان‌ها برای انجام این امر مهم نیز تشکر کرد.
رئیس شورای‌عالی جبهه اصلاح‌طلبان سپس به انتخابات پیش روی مجلس شورای اسلامی اشاره کرد و یادآور شد: تا روز برگزاری انتخابات مجلس شورای اسلامی در دوم اسفند سال 1398حدود 16 هفته یا حدود 112 روز وقت باقی است. 16 هفته به اندازه یک ترم درسی در دانشگاه است که در آخر این ترم باید امتحان بدهیم و نمره بگیریم.
در همین راستا عارف به ضرورت اجرای  یک پروژه دقیق با اهداف مهم در زمان نسبتا کوتاه پیش رو اشاره کرد و گفت: تقویت وحدت و انسجام در جریان اصلاحات، تلاش برای مشارکت پرشور و حداکثری مردم در انتخابات اسفند ماه، معرفی کاندیداهای برجسته، دارای مقبولیت عمومی و تاثیرگذار در چارچوب سیاست‌های راهبردی و شاخص‌های مصوب شورایعالی، برنامه‌ریزی دقیق با همکاری و همدلی احزاب و افراد حقیقی و حقوقی برای به دست آوردن نتایج مطلوب از جمله مواردی است که باید به آن توجه کرد.
وی با بیان اینکه «شورایعالی سیاستگذاری اصلاح‌طلبان تدبیر دهه 90 جریان اصلاحات است» گفت: به دنبال این تدبیر دستاوردهای سال 1392 و ضرورت استمرار، انسجام، وحدت و خرد جمعی و تقویت آن‌ها میان اصلاح‌طلبان شکل گرفت.
رئیس شورای‌عالی سیاستگذاری اصلاح‌طلبان با اشاره به دستاوردهای این شورا در گام‌های اول و دوم تاکید کرد: گام موفق اول در انتخابات سال 1394 برای مجلس دهم و مجلس خبرگان و فراکسیون امید بود. گام دوم در انتخابات سال 1396 در ریاست جمهوری و شورای‌اسلامی شهر و روستا شکل گرفت.
وی حضور در انتخابات مجلس یازدهم در اسفند ماه سال جاری را گام سوم شورایعالی اصلاح‌طلبان خواند و گفت: با جمع‌بندی از عملکرد این شورا در گام‌های اول و دوم و رفع ضعف‌ها و فعالیت بیش‌تر برای رسیدن به نتایج بهتر، ارتباط نزدیک‌تر با مردم و بدنه اجتماعی اصلاح‌طلبان و توجیه آنان جهت حضور در انتخابات برای برداشتن گام سوم آماده می‌شویم.
عارف ادامه داد: گزارش عملکرد فراکسیون امید و شوراهای اسلامی شهر و روستا باید به مردم ارائه شود.
رئیس شورای‌عالی جبهه اصلاح‌طلبان افزود: نقد منصفانه عملکرد دولت همراه با بیان دستاوردهای چند ماه اخیر، پرهیز از افتادن در دام سیاه‌نمایی عملکرد دولت یک موضوع مهم است. دولت اقدامات ارزشمندی در مسائل زیربنایی داشته که البته خوب به مردم اطلاع رسانی نشده هرچند در برخی حوزه‌ها می‌توانست بهتر عمل کند ولی یادمان باشد اصلاح طلبان در دام سیاه‌نمایی درباره عملکرد دولت که برخی جریانات مطرح می‌کنند نیافتند و در این زمینه دنبال نخود سیاه نروند.
عارف در ادامه اظهار کرد: باید حداکثر تلاش خود را به کار ببریم تا با حضور پرشور و موثر مردم در انتخابات پیش رو در راستای گام‌های اول و دوم و توجه به دستاوردهایشان در گام سوم موفق شویم.
وی تصریح کرد: شورایعالی باید با همکاری کارگروه‌ها و شورای استانی و صاحب نظران اولویت برنامه راهبردی  را در نظر بگیرد. در همین راستا باید شعار اصلی را برگزیند. همچنین باید شاخص های انتخاب کاندیداها را مشخص کرد. از سوی دیگر باید متن میثاق‌نامه را تکمیل کنیم و چگونگی معرفی کاندیدها و تشکیل ستاد مرکزی انتخابات را تدوین و به مردم اعلام کنیم.
رئیس شورایعالی جبهه اصلاح‌طلبان به اصلاح طلبان توصیه کرد بر پروژه‌های انتخابات متمرکز شوند و از بحث‌هایی که ممکن است وحدت را به خطر بیندازد پرهیز و این بحث‌ها را به فرصت‌های مناسب دیگری محول کنند.
وی یادآور شد: با محوریت شورای استانی باید تلاش شود اجماع خوبی بین اصلاح طلبان در همه شهرها و استان ها بوجود آید.
عارف در پایان به ضرورت ارتباط نزدیک هیئت رئیسه شورای استانها با هیئت رئیسه و کارگروه شورای عالی  تاکید کرد.
انتهای پیام/
