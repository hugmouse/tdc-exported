
# 5 Stelle, i ribelli contro Di Maio: «Grillo ci tolga il simbolo, così potrà nascere una cosa nuova»

Published at: **2019-11-07T22:00:00+00:00**

Author: **Emanuele Buzzi**

Original: [Corriere della Sera](https://www.corriere.it/politica/19_novembre_08/04-politico-documentoqcorriere-web-sezioni-b7bb434e-026c-11ea-9239-aaac9df492cd.shtml)

«Beppe Grillo dovrebbe toglierci il simbolo, in modo da chiudere una fase e far rinascere qualcosa di nuovo». «Mi chiede se i gruppi rimarranno compatti? Onestamente non so dirlo». A parlare sono due big del Movimento: voci distinte, unite da un pensiero comune: il futuro incerto dei Cinque Stelle. Anche i governisti evocano scenari fino a poco tempo fa improbabili: «Di Maio sta chiedendo solo unità e compattezza: se il gruppo si sfalda Luigi è pronto a mandare tutti a casa».
Eppure i malpancisti — che hanno obiettivi e motivazioni differenti, ma una voglia condivisa di cambi ai vertici — iniziano a essere diffusi a macchia d’olio in tutta la penisola, dalla Sicilia al Lombardo-Veneto. Proprio l’isola è la culla dei focolai più accesi. C’è chi come il senatore catanese Mario Michele Giarrusso (che a febbraio aveva mimato le manette in Aula ai colleghi dem) ha mal digerito il cambio di governo e alcuni passaggi politici di Di Maio. Il deputato filo giallorosso Giorgio Trizzino, invece, è l’autore di un documento per riformare il Movimento separando la leadership da ruoli di governo e ha dalla sua venti-trenta parlamentari. Un volto storico come l’eurodeputato Ignazio Corrao, invece, si è sentito non appoggiato nella volata per le Europee (Di Maio impose delle capilista) e ha criticato spesso le scelte (e i risultati) del capo politico.
Discorso analogo per Laura Ferrara, calabrese. E proprio dalla punta dello Stivale arrivano altri fronti. Nicola Morra ha convocato una riunione dei parlamentari che è stata letta da molti come una sfida al ministro degli Esteri, ma che — assicurano persone vicino al senatore calabrese — «voleva essere un luogo di progetto, incontro e discussione». Anche Dalila Nesci, che si è proposta come candidata governatrice M5S per le prossime Regionali, e che è pronta a chiamare in causa anche Grillo pur di correre. In realtà, il Movimento è diviso, dilaniato anche al suo interno a partire dalla base per arrivare fino al Parlamento (sintomatica è l’impasse per la scelta del capogruppo a Montecitorio). E le elezioni in Calabria ed Emilia-Romagna rischiano di diventare la miccia in grado di far deflagrare i Cinque Stelle. I parlamentari non sono concordi e si attaccano tra loro, i vertici — visti i sondaggi che stimano il M5S sotto il risultato umbro — sembrano più orientati a una pausa, ma una decisione non è stata presa. Ci saranno nuovi incontri, ma prende quota l’idea di una consultazione su Rousseau per sgombrare il campo da dubbi.
Altro tema spinoso è ovviamente Ilva. In Puglia il malessere verso la gestione dei Cinque Stelle è incarnato da Barbara Lezzi, ex ministro, molto critica con Di Maio ed esponenti a lui vicini come Vincenzo Spadafora. Sulla stessa linea anche Gianluigi Paragone (che sembra essersi riavvicinato a Di Maio dopo il caso Umbria). E tra chi punge il leader non mancano gli ortodossi come il campano Luigi Gallo. Ma non sono solo i parlamentari o gli eurodeputati le spine nel fianco. Ci sono anche i territori, anche se con modi e obiettivi diversi. Nel Lazio Roberta Lombardi è sul piede di guerra da anni. Ora freme anche il Nord. I consiglieri regionali, il lombardo Dario Violi e il veneto Jacopo Berti (che è anche uno dei probiviri), hanno lamentato uno scollamento dalle esigenze del Lombardo-Veneto. Non un atto di accusa al leader, stavolta, ma la richiesta di un cambio di passo. E anche il fedelissimo Stefano Buffagni da tempo è chiuso in un eloquente silenzio.
