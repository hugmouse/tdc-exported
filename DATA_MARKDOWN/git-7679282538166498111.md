
# INDvsBAN: चहल से अलग है कप्तान रोहित की राय, माना- दूसरे मैच से पहले है दबाव

Published at: **2019-11-07T00:40:01+00:00**

Author: **एजेंसी,राजकोट**

Original: [https://www.livehindustan.com](https://www.livehindustan.com/cricket/story-india-vs-bangladesh-2nd-t20i-rohit-sharma-says-pressure-is-on-team-after-delhi-t20-defeat-2836175.html)

India vs Bangladesh, 2nd Test at Rajkot: पहले मैच में बांग्लादेश के हाथों सात विकेट से मात खाने के बाद भारत को गुरुवार (7 नवंबर) को दूसरे मैच में बांग्लादेश का सामना करना है। इस सीरीज में भारत की कप्तानी कर रहे रोहित शर्मा ने माना है कि टीम पर दबाव है। हालांकि, इससे पहले भारतीय लेग स्पिनर युजवेंद्र चहल ने राजकोट में होने वाले दूसरे टी-20 मैच से पहले कहा था कि टीम बांग्लादेश के खिलाफ पहले मैच की हार से निराश नहीं है और वह मजबूती के साथ दूसरे मैच में वापसी करेगी। चहल ने कहा था,“ पहला मैच हारने के बावजूद टीम के उत्साह में कोई कमी नहीं है और हम दूसरे मैच में शानदार वापसी करेंगे। यह पहला मौका नहीं है, जब हम किसी सीरीज का पहला मैच हारे हैं। हमने कई सीरीज में पहला मैच हारने के बावजूद वापसी करते हुए सीरीज को जीता है।”
भारत ने दिल्ली के अरुण जेटली स्टेडियम में खेले गए पहले मैच में बांग्लादेश के सामने 148 रनों का स्कोर खड़ा किया था। मुशफिकुर रहीम ने 19वें ओवर में चार चौके मार भारत से मैच छीन अपनी टीम को मेजबान के खिलाफ खेल के सबसे छोटे प्रारूप में पहली जीत दिलाई थी। रोहित ने मैच से पहले प्रेस कॉन्फ्रेंस में कहा, “टीम पर अच्छा प्रदर्शन करने का दबाव है, इससे ज्यादा कुछ नहीं। कोई एक निश्चित विभाग नहीं है। आप एक टीम के तौर पर हारते हो न कि एक गेंदबाजी इकाई के रूप में। इसलिए अब ध्यान सिर्फ टीम पर होगा।”
उन्होंने कहा, “बल्लेबाजों को अपना काम करना होगा। गेंदबाजों को अच्छा करना होगा और अहम विकेट लेने होंगे। यह एक विचार है। हम किसी एक विभाग पर ध्यान नहीं दे रहे हैं, क्योंकि हम एक टीम के तौर पर हारे हैं न कि एक खिलाड़ी के तौर पर।” रोहित ने ऐसे भी संकेत दिए हैं कि वह सौराष्ट्र क्रिकेट संघ में होने वाले दूसरे मैच में तेज गेंदबाजी आक्रमण में बदलाव कर सकते हैं। 
उन्होंने कहा, “हमारी बल्लेबाजी अच्छी है, इसलिए मुझे नहीं लगता कि इसमें किसी तरह के बदलाव की जरूरत है। हम पिच को देखेंगे और इसके हिसाब से फैसले लेंगे। हम देखेंगे कि एक टीम के तौर पर हम क्या कर सकते हैं।”
उन्होंने कहा, “पिछले मैच में हमने जो तेज गेंदबाजी संयोजन इस्तेमाल किया था, वो पिच को देखकर चुना गया था। हम आज पिच को दोबारा देखेंगे। इसके बाद देखेंगे कि हमारी टीम क्यो होनी चाहिए।” अगर भारत बदलाव करता है तो खलील को बाहर कर शार्दुल ठाकुर को मौका दे सकता है। 
