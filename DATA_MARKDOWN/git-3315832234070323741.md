
# Alegeri decisive pentru Chișinău

Published at: **2019-11-01T15:25:14+00:00**

Author: **Jurnal.md**

Original: [Jurnal.md](http://jurnal.md/ro/news/423ba80b257c99bc/alegeri-decisive-pentru-chisinau.html?utm_source=RSS&utm_medium=RSS&utm_campaign=RSS)


        O participare mai numeroasă la vot oferă șanse mai mari candidatului proeuropean, Andrei Năstase.
      
Duminică, 3 noiembrie, se va desfăşura cel de-al doilea tur al alegerilor generale locale pentru primăriile unde candidaţii nu au întrunit numărul necesar de voturi valabil exprimate. Chişinăuenii vor avea de ales între Andrei Năstase, candidatul Blocului ACUM, care a acumulat 31,08% în primul tur, și Ion Ceban, candidatul PSRM care a înregistrat 40,19% din voturi. Între cei doi s-a înregistrat în primul tur de scrutin un decalaj de circa 9%. Mai mulți comentatori politici consideră că principala miză a alegerilor rămâne geopolitică şi că mobilizarea electoratului de către partidele de dreapta ar putea înclina balanța scrutinului în favoarea candidatului proeuropean.
Duminică vor conta mai puțin capacitățile candidaților şi mai mult culoarea politică a partidelor pe care le reprezintă, susţine comentatorul politic Anatol Ţăranu. La Chişinău, a subliniat el, confruntarea se va da între două persoane care reprezintă două tabere cu orientări geopolitice diferite. Năstase reprezintă tabăra proeuropeană, iar Ceban – tabăra proestică.
„Cred că afirmația premierului Maia Sandu că dacă chișinăuenii nu vor susține forțele proeuropene, schimbările inițiate de noua guvernare ar putea fi puse sub semnul întrebării este una pertinentă. Dacă Năstase pierde alegerile, acest fapt se va răsfrânge în timp şi asupra opțiunii electoratului care susține acest vector”.
Potrivit comentatorului, şansele candidatului Blocului ACUM depind în mare de modul în care se vor mobiliza forțele de dreapta, proeuropene. „Candidatul proeuropean are toate șansele să câștige al doilea tur, chiar dacă în primul tur s-a poziționat pe locul doi. Pentru aceasta e nevoie ca forţele de dreapta să depășească dezamăgirea semnalată de mai mulţi experţi legată de alianţa Blocului ACUM cu socialiştii. O prezență scăzută la vot ar putea să reducă șansele lui Năstase şi ar putea să crească şansele lui Ceban. Este foarte important ca partidele de dreapta să îşi mobilizeze electoratul”, a mai spus Ţăranu.
Şi comentatorul politic Denis Cenusă consideră că miza alegerilor, în special în capitală, este una geopolitică. „Din păcate, ca şi la alte alegeri în Chişinău se va vota pentru răul cel mai mic, din perspectiva geopolitică. Din această cauză, Năstase şi-a intensificat retorica proromână. În niciun caz nu vom fi martorii unui vot util”, consideră comentatorul.

        Susţinut de Maia Sandu
      
La începutul acestei săptămâni, premierul Maia Sandu a îndemnat oamenii să iasă la vot şi să susțină reprezentantul Blocului ACUM, în caz contrar continuarea reformelor inițiate de noua guvernare va fi pusă sub semnul întrebării, a specificat premierul.
„Este important să câștigăm alegerile în Chișinău, pentru ca Guvernul să poată continua reformele inițiate, iar primăria, pentru prima dată, să inițieze reforme adevărate. Trebuie să rămânem puternici și uniți ca să facem reforma justiției și să construim un stat adevărat. (…) Dacă pierdem orașul, riscăm să pierdem tot ce am început”, a declarat Maia Sandu.
În cadrul unei emisiuni de la Jurnal TV, Andrei Năstase a spus că a avut discuții cu candidații de dreapta care au participat în primul tur al alegerilor și că mizează la 3 noiembrie și pe voturile acestora.
Andrei Năstase a reiterat că în cazul în care va deveni primar, Chișinăul se va bucura de susținerea financiară a unor parteneri din România și Uniunea Europeană. Mai mult, el a promis că în patru ani de mandat va obține „cel puțin 500 de milioane de euro” finanțare în plus față de bugetul capitalei.

        Dodon: „Cu unii, probabil, nu vom mai sta la masa de discuții”
      
Deşi s-au angajat să nu se atace în actuala campanie electorală, Dodon pare să fie supărat pe ultimele declarații ale lui Năstase. Acesta a amintit că în 2018 sistemul de justiție subordonat fostei guvernări l-a lipsit de mandatul de primar în baza contestației depusă de contracandidatul său la fostele și actualele alegeri, Ion Ceban.
Năstase a menționat în cadrul unei emisiuni de la Jurnal TV că documentele pe care le-a ridicat demonstrează că contestaţia lui Ceban stă la baza anulării mandatului.
„La 7 iunie, judecătorul Dan Sîrbu a spus că nu se poate constata că am încălcat legea. După asta Ceban a mers la Curtea de Apel şi acolo a obținut ceea ce și-a dorit – constatarea faptului că aș fi încălcat legea. După ce Berdilo a invalidat alegerile, știți ce a cerut Ceban? Să rămână primar. Aceste lucruri vor ajunge într-o bună zi pe masa unui procuror general, iar cei care se fac vinovați vor fi trași la răspundere”, a spus Năstase.
Igor Dodon s-a arătat nemulțumit de aceste acuzații şi a declarat în cadrul unei emisiuni de la postul public de televiziune că ar putea să renunțe să stea la masa de negocieri cu Năstase.
„După data de 3 noiembrie vom trage o linie. Cu unii, probabil, nu vom mai putea sta la masa de discuții. Noi am făcut și vom face cedări pentru a menține coaliția, dar nu la nesfârșit. Săptămâna viitoare va avea loc ședința Consiliului Republican și vom lua decizii importante în acest sens”, a spus Dodon.
Amintim că, în urma scrutinului din 20 octombrie, PSRM a obținut 22 de mandate din 51 în Consiliul Municipal Chișinău (CMC). Blocul ACUM are 19 mandate. Liberalii vor avea trei consilieri în CMC, PDM și Partidul „Șor” – câte două, câte un consilier vor avea Partidul Unității Naționale, Mișcarea „Forța Nouă” și Partidul Comuniștilor. Deciziile în CMC se iau cu 26 de voturi.
Andrei Năstase s-a lansat, oficial, în politică pe 13 decembrie 2015, când a fost ales președinte al PPDA. Năstase are studii de jurist, a fost procuror până în 2000, apoi director adjunct la AIR Moldova. În 2002, a devenit avocat, meserie pe care a practicat-o până la implicarea sa în politică. Potrivit Anticorupție md în declarația pe proprie răspundere depusă în cadrul alegerilor parlamentarele din 24 februarie curent, candidatul a indicat faptul că, în ultimii doi ani, nu a avut venituri oficiale. În schimb, soția sa, care locuiește împreună cu copiii lor în Germania, a avut un venit anual de aproape 68.000 de euro de la o companie germană. De asemenea, în bugetul familiei Năstase au mai intrat 14,04 mii de euro sub formă de indemnizații pentru copiii minori, precum și 35.000 de euro obținuți în urma vânzării unui automobil de model Mercedes S350. Andrei Năstase mai declară nouă terenuri, o casă de locuit în or. Codru, un apartament și mai multe bunuri imobile primite drept moștenire în Mândrești, Telenești. La începutul anului 2019, Năstase și-a procurat cu 41.750 de euro un automobil de model Volvo XC90, produs în 2018.
Ion Ceban, candidatul Partidului Socialiștilor, încearcă a doua oară să obțină votul cetățenilor pentru a ajunge la șefia primăriei capitalei. Fost membru al PCRM, Ceban a trecut la PSRM în 2012, formațiune cu care a acces inițial în Parlament, apoi în Consiliul Municipal Chișinău.
De-a lungul anilor, Ceban a ocupat mai multe funcții publice, timp în care i-a sporit și averea, pentru ca acum să locuiască într-un townhouse de 230 de metri pătrați, dăruit de părinți. Totodată, Ion Ceban s-a remarcat prin donații generoase la partid, precum și prin discursuri de ură la adresa comunității LGBT și a unioniștilor.

        
          Jurnal de Chișinău
        
      
