
# เขตอภัยทาน

Published at: **2019-11-07T00:30:00+00:00**

Author: ****

Original: [เดลินิวส์](https://www.dailynews.co.th/article/740339)


        ความพยายามของนานาชาติ ในการก่อตั้งเขตคุ้มครองสัตว์ทะเลขนาดมหึมา ในคาบสมุทรแอนตาร์กติกา รอบขั้วโลกใต้ เพื่อต่อต้านการเปลี่ยนแปลงของสภาพภูมิอากาศโลก และปกป้องระบบนิเวศมหาสมุทรที่เปราะบาง ประสบความล้มเหลวอีก เป็นปีที่ 8 ติดต่อกัน
      
             ความพยายามของนานาชาติ ในการก่อตั้งเขตคุ้มครองสัตว์ทะเลขนาดมหึมา ในคาบสมุทรแอนตาร์กติกา รอบขั้วโลกใต้ เพื่อต่อต้านการเปลี่ยนแปลงของสภาพภูมิอากาศโลก และปกป้องระบบนิเวศมหาสมุทรที่เปราะบาง ประสบความล้มเหลวอีก เป็นปีที่ 8 ติดต่อกัน            จากรายงานของสำนักข่าวเอเอฟพี การคัดค้านของจีนและรัสเซีย ทำให้ข้อเสนอก่อตั้งเขตคุ้มครองทางทะเลตกไป ในการประชุมประจำปีครั้งล่าสุดของ คณะกรรมการอนุรักษ์ทรัพยากรมีชีวิตในทะเลแอนตาร์กติกา หรือ ซีซีเอเอ็มแอลอาร์ (Commission for the Conservation of Antarctic Marine Living Resources : CCAMLR) องค์กรสมาชิก 25 ประเทศ บวกกับสหภาพยุโรป หรืออียู (อีก 28 ประเทศ)             ปักกิ่งกับมอสโกเป็นหัวหอกต่อต้าน แผนการก่อตั้งเขตคุ้มครองฯ นับตั้งแต่เริ่มมีการเสนอแนวคิด โดยออสเตรเลีย ฝรั่งเศส และอียู เมื่อปี พ.ศ. 2553 ก่อนจะลดแรงต้านลงในปี 2560 เพื่อหาแนวร่วมสนับสนุน              การประชุมครั้งล่าสุด ที่เมืองโฮบาร์ต รัฐแทสเมเนีย ทางภาคใต้ของออสเตรเลีย ซึ่งมีขึ้นระหว่างวันที่  21 ต.ค.-1 พ.ย. ที่ประชุมได้มีการพิจารณาข้อเสนอก่อตั้งอุทยานอนุรักษ์ ใน 3 พื้นที่สำคัญของแอนตาร์กติกา ครอบคลุมพื้นที่รวมกันประมาณ 3 ล้านตารางกิโลเมตร              3 พื้นที่ดังกล่าวเป็นถิ่นอยู่อาศัยของ เพนกวิน แมวน้ำ ปลาหิมะ วาฬ และเคย (krill) จำนวนมหาศาล ซึ่งเป็นอาหารหลักของสัตว์ทะเลหลายชนิด               พื้นที่คุ้มครองทางทะเล หรือ เอ็มพีเอ (Marine Protected Areas : MPA) ที่มีการนำเสนอต่อที่ประชุมหลายชุด จะช่วยปกป้องชีวิตสัตว์ในทะเล และเปิดทางอพยพที่สำคัญอย่างยิ่ง ระหว่าง 3 พื้นที่ สำหรับการผสมพันธุ์ และการหาอาหาร              แถลงการณ์ของ CCAMLR หลังเสร็จสิ้นการประชุม กล่าวว่า แม้ข้อเสนอก่อตั้งอุทยานทางทะเล 3 แห่ง จะได้รับการถกอภิปรายจำนวนมาก แต่สุดท้ายล้มเหลว เนื่องจากไม่ได้รับเสียงสนับสนุนเป็นเอกฉันท์ จากทุกชาติสมาชิก ข้อเสนอจะถูกหยิบยกขึ้นมาพิจารณาอีกครั้ง ในการประชุมปีหน้า            แหล่งข่าววงในที่ประชุมที่โฮบาร์ต เผยว่า จีนและรัสเซียยังคงร่วมกันคัดค้านการก่อตั้งอุทยานฯ เนื่องจากความวิตกเกี่ยวกับการปฏิบัติตามข้อกำหนด และสิทธิในการทำประมง            ฝ่ายสนับสนุนข้อเสนอก่อตั้งอุทยานฯ แสดงความหวังว่า ข้อมูลใหม่ที่แสดงให้เห็นชัดเจน เกี่ยวกับผลกระทบในทางลบของภาวะโลกร้อน ต่อระบบนิเวศที่เปราะบาง ท้ายที่สุดอาจโน้มน้าวฝ่ายคัดค้าน ให้หันมาสนับสนุนการก่อตั้ง             น.ส.แอนเดรีย คาวานักห์ ผู้อำนวยการกลุ่มเอ็นจีโอ The Pew Charitable Trusts ประจำแอนตาร์กติกและมหาสมุทรใต้ กล่าวว่า การสูญเสียความหลากหลายทางชีวภาพ และภัยคุกคามจากภาวะโลกร้อน กำลังขยายตัว เป็นเรื่องน่าเศร้าที่ CCAMLR ไม่สามารถปกป้องแอนตาร์กติกาตะวันออกได้ เป็นปีที่ 8 ติดต่อกัน             รายงานความล้มเหลวในการผสมพันธุ์จำนวนมาก ในอาณาจักรเพนกวินอเดลี การสูญเสียถิ่นอยู่อาศัยในภูมิภาค และอุณหภูมิในมหาสมุทรใต้อบอุ่นที่สุดเท่าที่เคยมีการตรวจวัด ล้วนแต่เป็นสัญญาณให้ต้องลงมือแก้ไขปัญหาโดยรีบด่วน             ส่วน แดร์เรน คินด์ลีย์ไซด์ ซีอีโอชมรมอนุรักษ์ทะเลออสเตรเลีย กล่าวเตือนว่า เวลากำลังเหลือน้อยลงทุกที ในปี พ.ศ. 2545 กลุ่มประเทศแอนตาร์กติกตกลงก่อตั้งเครือข่ายอุทยานทางทะเล แต่ 17 ปีต่อมามีเพียง 5% ของมหาสมุทรใต้ ที่ได้รับการคุ้มครอง             การประชุมสุดยอด CCAMLR ซึ่งจัดขึ้นทุกปี ที่เมืองโฮบาร์ต ในปี 2559 สามารถก่อตั้งอุทยานฯ ขนาดมหึมา ด้วยการสนับสนุนจากสหรัฐและนิวซีแลนด์ ครอบ คลุมน่านน้ำรอบทะเลรอสส์ (Ross Sea) รวมพื้นที่เท่ากับสหราชอาณาจักร เยอรมนีและฝรั่งเศส รวมกัน            ข้อเสนอล่าสุดจะเป็นการก่อตั้งอุทยานฯ เพิ่มเติมอีก 3 แห่ง คือ แอนตาร์กติกาตะวันออก, ทะเลเวดเดลล์ และคาบสมุทรแอนตาร์กติกาตะวันตก.............................................เลนซ์ซูม 
