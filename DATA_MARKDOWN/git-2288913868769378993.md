
# Wegen en Verkeer weet voortaan beter waar het gaat sneeuwen (en strooizout nodig is)

Published at: **2019-11-05T13:35:00+00:00**

Author: ****

Original: [De Standaard](https://www.standaard.be/cnt/dmf20191105_04701484)


        Wegen en Verkeer en het KMI lanceren een nieuwe samenwerking met 70 ‘wegdekmetingen’. Zo weet Wegen en Verkeer voortaan beter waar er moet worden gestrooid.
      
Het KMI ontwikkelde een Vlaams wegenweermodel, gebaseerd op het model dat het Koninklijk Nederlands Meteorologisch Instituut (KNMI) gebruikt. Het nieuwe wegenweermodel, dat continu gevoed wordt door wegdekmetingen van 70 plaatsen verspreid over heel Vlaanderen, bezorgt AWV niet enkel weersvoorspellingen maar ook bestaande thermokaarten en weersvoorspellingen.
Dat nieuwe wegenweermodel geeft AWV meer geautomatiseerde voorspellingen. Vroeger werden op basis van negen meetpunten manuele voorspellingen over de toestand van het wegennet gedaan, maar die menselijke factor gaat er in het nieuwe model uit. Door de automatisatie krijgt het AWV nu elk uur voorspellingen en kunnen er ook extra alarmen via bijvoorbeeld SMS worden doorgestuurd naar de interne leidinggevende van AWV.
De voorspelde weersgesteldheid en wegdektemperatuur leiden samen tot een voorspelling van de wegdektoestand en vormen de basis van de beslissing of er al dan niet gestrooid zal worden. ‘315 strooiwagens, 569 mensen en een contract om tot 108.000 ton strooizout af te nemen, staan klaar om de Vlaamse gewest- en autosnelwegen sneeuw- en ijsvrij te maken’, zegt minister van Mobiliteit en Openbare Werken Lydia Peeters (Open Vld).
De zoutvoorraad van het AWV werd opnieuw tot het maximum aangevuld. Het AWV kan tot 108.000 ton strooizout bestellen bij haar leveranciers, waarvan een groot deel momenteel al klaarligt verspreid over Vlaanderen. Vorige winterperiode werd er 34.284 ton strooizout gebruikt.
Het AWV dekt met 315 strooitrajecten de 1.350 km autosnelwegen en 5.600 km gewestwegen. De strooier op de vrachtwagens is uitgerust met een automatisch GPS-systeem dat zorgt dat de chauffeur begeleid wordt in het strooitraject. Het systeem is voorgeprogrammeerd, zodat de strooibreedte aangepast wordt afhankelijk van de locatie en dus aan de configuratie van de weg. Zo wordt efficiënt en zuinig gestrooid, waardoor het systeem kostenbesparend en beter voor het milieu is.
Ook deze winterperiode blijft het winteractieprotocol (WAP) actief, een intensieve samenwerking tussen partners zoals het AWV, de federale wegpolitie, het KMI, het Vlaams Verkeerscentrum en de provinciebesturen. Naast concrete acties op het terrein stemmen de verschillende partners ook hun communicatie op elkaar af. Door de krachten te bundelen met transportfederaties en automobilistenverenigingen, kunnen alle weggebruikers snel en correct geïnformeerd worden.
