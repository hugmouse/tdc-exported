
# ট্রাম্প ধারণাই করতে পারেননি এ কাজ করতে পারবে ইরান

Published at: **2019-11-06T11:48:00+00:00**

Author: ****

Original: [Daily Janakantha](http://www.dailyjanakantha.com/details/article/459045/%E0%A6%9F%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AA-%E0%A6%A7%E0%A6%BE%E0%A6%B0%E0%A6%A3%E0%A6%BE%E0%A6%87-%E0%A6%95%E0%A6%B0%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87%E0%A6%A8%E0%A6%A8%E0%A6%BF-%E0%A6%8F-%E0%A6%95%E0%A6%BE%E0%A6%9C-%E0%A6%95%E0%A6%B0%E0%A6%A4%E0%A7%87)

অনলাইন ডেস্ক ॥ আমেরিকার ‘ব্ল্যাকমেইল’ ও ‘অর্থনৈতিক সন্ত্রাসবাদের’ মোকাবিলায় ইরান যে আচরণ করছে সে সম্পর্কে মার্কিন প্রেসিডেন্ট ডোনাল্ড ট্রাম্পের কোনো ধারনা ছিল না বলে মন্তব্য করেছেন ইরানের পররাষ্ট্রমন্ত্রী মোহাম্মাদ জাওয়াদ জারিফ। তিনি আরও বলেন, ট্রাম্পের ধারণা ছিল সামান্য চাপ প্রয়োগেই ইরান আমেরিকার সামনে আত্মসমর্পণ করবে এবং ওয়াশিংটনের ইচ্ছার সামনে ধরা দেবে।
ইরানের প্রেসিডেন্ট হাসান রুহানি তার দেশের পক্ষ থেকে পরমাণু সমঝোতার প্রতিশ্রুতি বাস্তবায়ন স্থগিত রাখার চতুর্থ দফা পদক্ষেপ নেয়ার কথা ঘোষণা করার পর এক টুইটার বার্তায় জারিফ এ মন্তব্য করেন।
প্রেসিডেন্ট রুহানি মঙ্গলবার টেলিভিশনে সম্প্রচারিত এক ভাষণে বলেন, তার দেশ ফোরদু পরমাণু স্থাপনায় গ্যাস ঢুকাতে শুরু করেছে যা পরমাণু সমঝোতায় নিষিদ্ধ ছিল।আমেরিকার পরমাণু সমঝোতা থেকে বেরিয়ে যাওয়া এবং ইউরোপীয় দেশগুলোর পক্ষ থেকে এ ব্যাপারে কোনো পদক্ষেপ নিতে ব্যর্থ হওয়ার প্রতিক্রিয়ায় ইরান এ উদ্যোগ নিয়েছে বলে প্রেসিডেন্ট রুহানি উল্লেখ করেন।
ইরানের পররাষ্ট্রমন্ত্রী তার টুইটার বার্তায় বলেন, তার দেশ চতুর্থ দফায় পরমাণু সমঝোতার ধারা বাস্তবায়ন স্থগিত রাখার যে পদক্ষেপ নিয়েছে তা ওই সমঝোতার গঠনকাঠামোর আওতায়ই করা হয়েছে। ওই সমঝোতার ৩৬তম প্যারায় স্পষ্ট বলা হয়েছে, একপক্ষ এটি বাস্তবায়ন করতে ব্যর্থ হলে অন্য পক্ষ ধীরে ধীরে তার প্রতিশ্রুতি থেকে সরে আসতে পারবে।
তিন ইউরোপীয় দেশ ব্রিটেন, ফ্রান্স ও জার্মানিকে পরমাণু সমঝোতা যথাযথভাবে বাস্তবায়ন করার আহ্বান জানিয়ে তিনি বলেন, তারা এটি পুরেপুরি মেনে চললে ইরানও আগের অবস্থায় ফিরে যাবে।
