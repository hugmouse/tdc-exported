
# Elevi și studenți din toată țara vor călători pe „Drumul banului”

Published at: **2019-11-03T16:45:25+00:00**

Author: **Jurnal.md**

Original: [Jurnal.md](http://jurnal.md/ro/news/e26a7a5bf5863b9d/elevi-si-studenti-din-toata-tara-vor-calatori-pe-drumul-banului.html?utm_source=RSS&utm_medium=RSS&utm_campaign=RSS)


        Elevii și studenții din toată Republica Moldova sunt invitați la o călătorie pe „Drumul banului”, organizată în perioada 4-8 noiembrie de Banca Națională a Moldovei și Centrul Analitic Independent „Expert-Grup”.
      
Potrivit unui comunicat de presă al BNM, călătoria va începe la Banca Națională a Moldovei, locul din care pornește drumul banilor în economie, BNM deținând rolul excluziv de a emite bancnote și monede ca mijloc de plată. În sala de expoziții a BNM, vizitatorii vor afla care sunt cele mai importante evenimente din istoria leului moldovenesc, dar și care sunt elementele de siguranță ale bancnotelor. „Drumul banului” va continua spre băncile comerciale, unde tinerii vor afla care este rolul acestora și cum funcționează, cum ajung banii în aceste instituții și cum ulterior acced în economia reală. Potrivit comunicatului, „în cadrul vizitelor la bănci, participanții vor beneficia și de o lecție de educație financiară, la care vor afla care sunt principalele concepte și produse financiare existente momentan pe piața financiară autohtonă”.
Vizitele de studiu pe „Drumului banului” vor fi organizate, în perioada 4-8 noiembrie, cu începere de la ora 13.00. Accesul se va face în baza listelor întocmite în prealabil. Elevii cu vârsta sub 18 ani trebuie să fie însoțiți de un matur, care va fi responsabil pentru securitatea minorilor pe durata excursiei. „Drumul banului” este un eveniment organizat în cadrul proiectului de educație financiară „Învață! Dă sens banilor” lansat în luna martie 2019.
