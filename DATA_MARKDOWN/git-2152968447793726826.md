
# Руската армия от тролове е жива и здрава. Оперират от Африка

Published at: **2019-11-03T17:56:00+00:00**

Author: **Нели Христова**

Original: [Dnes.bg](https://www.dnes.bg/world/2019/11/03/ruskata-armiia-ot-trolove-e-jiva-i-zdrava-operirat-ot-afrika.428235)

2020 година наближава, а с нея и изборите за президент на Америка. Междувременно руската фабрика за тролове е жива и здрава и този път оперира напълно открито от нова територия  - Африка. Те имат и помощ зад гърба си - Александър Малкевич, руски пропагандист, изгонен от САЩ.
Вчера Facebook обяви, че са били свалени няколко руски акаунта, които публикували в дузина страници. Те били свързани с бизнесмена Евгений Пригожин, наречен от руските медии като "готвачът на Путин“. Именно той бе обвинен от прокурорите в намеса в изборите през 2016 година. Тази акция на социалната мрежа само доказва, че специалистите по дезинформация на Пригожин продължават да вербуват още хора, но този път създават сателитни офиси в Африка, вместо да ръководят цялата операция от "анонимен" бизнес център в Санкт Петербург, както правеха през 2016 г.
Напоследък Путин оказва голяма подкрепа на Африка. Само преди дни Русия бе домакин на среща на върха за 54 африкански държави в Сочи.
Според Facebook троловете се целят към Мадагаскар, Мозамбик, Централната африканска република, Конго, Либия, Судан и Камерун. 
Поне една от премахнатите страници има физическо присъствие както в Африка, така и в Русия. Нейното име е AFRIC, а според описанието й, тя е "общност за независими учени, експерти и активисти". Нейните представители бяха част от събитието в Сочи и дори обявиха своето партньорство с фондация, ръководена от Александър Малкевич, който има наложени санкции от САЩ заради партньорство с Пригожин за намеса в изборите. По време на форума той увери, че AFRIC ще разпростре усилията си по целия континет.
Самият Пригожин разширява дейността си в Африка и по-друг начин - като изпраща наемници в Либия и Судан да търгуват за минерали и нефт. Той, разбира се, отрича това.
Малкевич напусна САЩ миналата година, малко след като бе санкциониран за това, че ръководи сайта Russia Really, който публикувал крайна, но не винаги вярна информация, финансирана от Пригожин. Той отрича някога дори и да се е срещал с бизнесмена, но пред CNN заявява, че да бъде в списъка с наказаните от САЩ е "медал за чест".
Днес сайтовете на Малкевич разпространяват информация, която гласи, че африканските държави ще са много по-добре, ако работят с Русия. Само тя не се опитвала да "прокара чуждестранни норми" за разлика от останалите западни държави. Неговата фондация вече има хора в Африка, като според данните, те се намират в най-малко три африкански държави.
Тепърва ще се разбере дали усилията на Малкевич ще дадат резултат. Но неговата история е само малка част от опитите на Русия да установи контрол над Африка.
На срещата си с лидерите Путин подписа няколко сделки, с които ще осигурява оръжия на континента, някои дори на по-ниски цени. А докато той правеше това, членовете на правителството му разпространяваха друг продукт - тренировъчни курсове с руски експерти по пропаганда.
Руските власти и собствениците на медии заявиха, че африканските журналисти винаги могат да дойдат на обучение в Москва и мастърклас с държавните медии RT и Sputnik. В своето изявление те отбелязаха, че пътуването може да е прекалено скъпо за африканските им колеги, така че те са готови да изпратят свои хора в Африка.
