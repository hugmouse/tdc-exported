
# سنندج و بندرعباس به فهرست شهرهای خلاق یونسکو پیوستند

Published at: **2019-11-02T08:43:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619349/%D8%B3%D9%86%D9%86%D8%AF%D8%AC-%D9%88-%D8%A8%D9%86%D8%AF%D8%B1%D8%B9%D8%A8%D8%A7%D8%B3-%D8%A8%D9%87-%D9%81%D9%87%D8%B1%D8%B3%D8%AA-%D8%B4%D9%87%D8%B1%D9%87%D8%A7%DB%8C-%D8%AE%D9%84%D8%A7%D9%82-%DB%8C%D9%88%D9%86%D8%B3%DA%A9%D9%88-%D9%BE%DB%8C%D9%88%D8%B3%D8%AA%D9%86%D8%AF)


        شهرهای سنندج و بندرعباس در بررسی های دوسالانه یونسکو به جمع شهرهای خلاق جهانی پیوستند.
      

        آفتاب‌‌نیوز :
      
به گزارش کمیسیون ملی یونسکو - ایران، حجت‌الله ایوبی دبیرکل کمیسیون با اعلام این خبر اظهار داشت: پیوستن به شبکه شهرهای خلاق فرصتی تازه برای این شهرها است تا از تجربه های جهانی استفاده کنند و داشته های خود را به جهان بهتر معرفی کنند.
وی یادآور شد: یکی از وظایف مهم کمیسیون ملی یونسکو در همه کشور ها استفاده از همه ظرفیت های موجود در سازمان جهانی به نفع کشور خود و پیگیری منافع ملی است. یکی از پروژه هایی که چند سالی است که در یونسکو مورد استقبال قرار گرفته پیوستن به شبکه شهرهای خلاق و یادگیرنده است و کشورهایی که موفق می شوند پرونده های کاملی را در این رابطه ارائه کنند و زیرساخت های خود را به حدی ارتقا دهند که به عنوان شهر خلاق جهانی شناخته شوند اندک بوده و این شهرها می توانند داشته های خود را بهتر معرفی کنند و با این اتفاق شاهد ارتقای رفت و آمد ها و رونق گردشگری و استفاده از تجربیات جهانی و انتقال تجربیات خود به دیگر کشورها باشیم.
دبیرکل کمیسیون ملی یونسکو-ایران تاکید کرد: در جمهوری اسلامی ایران بر این اعتقاد هستیم که بسیاری از شهرهای ما حرف های ناگفته بسیاری دارند و در بسیاری عرصه ها قابلیت جهانی شدن دارند از این رو در سال گذشته تلاش بسیار خوبی در کمیسیون ملی انجام شد و در اتفاقی خوب و ارزشمند، ۴ شهر ایران به شبکه شهرهای یادگیرنده پیوستند که با حضور وزیر محترم علوم و رییس کمیسیون ملی لوح این شهرها اهدا و پلاک کوبی برخی شهرهای یادگیرنده انجام شد.
ایوبی افزود: در ۷ عرصه شهرهای خلاق تعریف شده و ما تاکنون دوشهر خلاق داشتیم . شهر رشت به عنوان شهر خلاق خوراک و شهر اصفهان شهر خلاق صنایع دستی. سال گذشته در کمیسیون ملی با همکاری تحسین برانگیز وزارت کشور و سازمان دهیاری ها و شهرداری ها و جناب جمالی نژاد ریاست این سازمان از بین داوطلبان فراوان، پرونده ۴ شهر آماده به یونسکو ارسال شد.
وی تصریح کرد: هر دو سال یکبار ۴ پرونده از طرف کشورها در یونسکو قابل طرح است و این پرونده ها با ویرایش نهایی کمیسیون با همکاری دستگاه های مختلف به واحد مربوطه در یونسکو ارسال می شود. در مهلت مقرر این پرونده ها از سوی کارشناسان ما ارزیابی و نقایص آنها برطرف شد . ۳۰ اکتبر نتیجه کار کمیته های کارشناسی اعلام شد و دو شهر سنندج و بندرعباس به جمع شهرهای خلاق پیوستند.
دبیرکل کمیسیون ملی یونسکو-ایران عنوان کرد: ۶۶شهر در این ماراتن دوساله به شبکه شهرهای خلاق پیوستند . شهر بندرعباس به عنوان شهر خلاق صنایع دستی و شهر سنندج به عنوان شهر خلاق موسیقی از سوی یونسکو تایید شدند.
ایوبی گفت: هر دو شهر شایسته و برازنده این نام هستند و خوشحالیم شهرهایی مورد توجه قرار گرفتند که کمتر دیده شده اند و سیاست ما توجه بیشتر به این مناطق است.  خوشحالیم شهر سنندج که سرآمد موسیقی است شهر خلاق موسیقی شد و نغمه ها و آواهای کرد های عزیز ما با محوریت سنندج از این پس بهتر شنیده می شود.
وی یادآور شد: دو شهر دیگر نیز نامزد بودند و چیزی از شایستگی این شهرها کم‌نمی شود. از ۲۴۶ شهری که امروز شهر خلاق هستند ۴ شهر به ایران تعلق دارد و از همین امروز کارمان را برای گرفتن دو سهمیه دیگر در دو سال آینده آغاز می کنیم.
دبیرکل کمیسیون ملی یونسکو-ایران عنوان کرد: در کمیسیون به زودی دو شورای راهبری نیز تشکیل می شود؛ شورای شهرهای خلاق و یادگیرنده. این شورا بر شهرهای خلاق و یادگیرنده نظارت می کنند تا شاهد ارتقای این شهرها باشیم.
ایوبی توضیح داد: در دورانی هستیم که اهمیت شهرها بیشتر و بیشتر می شود و شهرداران گاه از روسای جمهور برخی کشورها معروف تر هستند. در دورانی که جهان غرب با مفهوم شهر آشنا نبود و تمدن براساس قلعه ها بود ما در اینجا شهرهای بزرگ و سازمان یافته داشتیم و امیدواریم در نظام اسلامی ایرانی صدای شهرهای ما و زندگی شهری ما و تجربه های موفق شهری ما از طریق یونسکو به دنیا برسد و ما نیز از تجربه موفق کشورهای دیگر استفاده کنیم.
ایوبی اظهار داشت: شهرداران و اعضای شورای شهر و مدیران شهری سنندج و بندرعباس توجه بسیاری داشتند و اگر این توجه نبود این مهم اتفاق نمی افتاد و مسئولیت مردم این شهرها از این پس بیشتر خواهد شد. در پایان از کارشناسان و همکاران ‌پر تلاشم در کمیسیون ملی یونسکو که با عشق تلاش فراوانی کرده اند نهایت سپاس را دارم.
شبکه شهرهای خلاق یونسکو در سال ۲۰۰۴ و برای ترویج همکاری میان شهرهایی به راه افتاد که از خلاقیت به عنوان عاملی راهبردی برای پیشرفت پایدار شهری استفاده کرده بودند. شهرهایی که این شبکه را تشکیل داده‌اند، برای رسیدن به هدف مشترکی با هم کار می‌کنند: قرار دادن خلاقیت و صنایع فرهنگی در قلب برنامه‌های توسعه‌شان در سطح محلی و همکاری فعال در سطح بین‌المللی.
با پیوستن به این شبکه، شهرها متعهد می‌شوند که فعالیت‌های مثبت‌شان را با هم به اشتراک بگذارند و میان بخش‌های خصوصی و عمومی و جامعه مدنی ایجاد همکاری کنند.
همچنین شبکه شهرهای خلاق یونسکو، هفت حوزه خلاق صنایع دستی، هنرهای بوم ، هنرهای رسانه‌ای، فیلم، طراحی، خوراک شناسی، ادبیات و موسیقی را پوشش می‌دهد.
پیش از این نیز شهرهای اصفهان و رشت به ترتیب در زمینه های صنایع دستی و غذا به عنوان شهرهای خلاق جهان از سوی یونسکو انتخاب شدند.
