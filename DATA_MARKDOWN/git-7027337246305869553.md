
# امام جمعه رشت: اکثر مردم ما خواهان حجاب فاطمی هستند

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696279/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B1%D8%B4%D8%AA-%D8%A7%DA%A9%D8%AB%D8%B1-%D9%85%D8%B1%D8%AF%D9%85-%D9%85%D8%A7-%D8%AE%D9%88%D8%A7%D9%87%D8%A7%D9%86-%D8%AD%D8%AC%D8%A7%D8%A8-%D9%81%D8%A7%D8%B7%D9%85%DB%8C-%D9%87%D8%B3%D8%AA%D9%86%D8%AF)


        برخی از مادران نیز نسبت به حجاب دختران و عزیزان خود غافل هستند و یا برخی مادران خودشان محجبه هستند اما دخترانشان حجاب مناسبی ندارند.
      
نماینده ولی‌فقیه در استان گیلان وضعیت عفاف و حجاب را نگران‌کننده اعلام کرد و گفت: والدین در تقویت عفاف و حجاب فرزندان دارای نقش اساسی هستند اما بسیاری از آنها نسبت به حجاب دختران خود بی‌توجه هستند.
به گزارش تسنیم، آیت‌الله رسول فلاحتی ظهر امروز در خطبه‌های نماز جمعه در مصلی امام خمینی(ره) رشت اظهار داشت: تشویق یکی از راهکارهای تربیت کودک، نوجوان و جوانان است که در تعالی نسل اسلامی نیز بسیار تأثیرگذار است.
نماینده ولی‌فقیه در گیلان، تشویق کردن را یکی از ابزار‌های مهم تربیتی فرزندان توسط والدین دانست و بیان کرد: معمولاً والدین به هر کار خوبی که فرزندان انجام می‌دهند واکنشی نشان می‌دهند و این واکنش برای فرزندان بسیار اهمیت دارد و به نوعی فرزندان را به انجام عمل شایسته وادار می‌کند.
آیت‌الله فلاحتی تأکید کرد: روانشناسان غربی هم معتقدند که اگر کار خوب کسی را دیدید که دارای اثرات مثبت بسیار است باید او را تحسین کنید و مورد تشویق قرار دهید و در حین تشویق نیز از کلمه‌‌های اما و اگر استفاده نکنید چون از تأثیر تشویق می‌کاهد و حتی ممکن است شخص را ناراحت کند.
امام جمعه رشت، عواملی نظیر وفای به عهد، محبت به طرف مقابل و دادن مسئولیت به نوجوان و جوانان را نیز از راه‌های تشویق کردن دانست و افزود: دادن مسئولیت به کودک، نوجوان و جوان در منزل و مدرسه نیز به نوعی تشویق است و آنان را به کار خوب و مسئولیت‌پذیری وادار می‌کند.
رئیس ستاد احیای امر به معروف و نهی از منکر گیلان با بیان اینکه تشویق و عمل به تشویق در تربیت انسان بسیار تأثیرگذار است تصریح کرد: امام علی(ع) نیز فرمودند که خداوند متعال زمانی که به بندگانش دستور داد که عمل نیک انجام دهند برای آنان پاداش و ثواب اعمال را هم مشخص و تعیین کرد.
وی به حمله وحشیانه یزید به خانه کعبه در سوم ربیع‌الاول سال 64 هجری اشاره و بیان کرد: در سال 64 هجری، لشکریان شام به دستور یزید خانه کعبه را با منجنیق مورد حمله قرار دادند و این یکی از اقدامات ننگین یزید بود و سال‌ها پیش هم آمریکایی‌ها و آل سعود به خانه خدا بی‌حرمتی کردند و زائران را در این محل به شهادت رساندند.
نماینده ولی‌فقیه در گیلان با اشاره به مناسبت 13 آبان و تبعید امام خمینی(ره) از ایران به ترکیه توسط رژیم پهلوی گفت: رژیم منحوس پهلوی در 13 آبان سال 1343 امام(ره) را از قم به ترکیه تبعید کرد و در زمان تبعید به امام(ره) گفتند که تو یاور نداری اما امام خمینی(ره) فرمودند که سربازان من در گهواره‌ها هستند.
وی با اشاره به تسخیر لانه جاسوسی آمریکا به دست دانشجویان پیرو خط امام(ره) در 13 آبان افزود: رژیم منحوس پهلوی در این وقایع، دانش‌آموزان و جوانان بسیاری را به خاک و خون کشید و سرانجام لانه جاسوسی آمریکا تسخیر شد و امیدواریم که مراسم 13 آبان امسال با حضور گسترده مردم، باشکوه‌تر از سال‌‌های قبل برگزار شود.
امام جمعه رشت با اشاره به مناسبت 14 آبان، روز فرهنگ عمومی عنوان کرد: ایران اسلامی از فرهنگ عمومی در مسیر سلامت برخوردار است اما دشمنان و برخی رسانه‌های فاسد غربی با ابزار خود درصدد ضربه زدن به فرهنگ عمومی ما هستند و از سوی دیگر برخی متولیان فرهنگی نیز نسبت به کارهای دشمن چشم‌پوشی می‌کنند.
آیت‌الله فلاحتی، وضعیت عفاف و حجاب را نگران‌کننده اعلام کرد و افزود: والدین در تقویت عفاف و حجاب فرزندان دارای نقش اساسی هستند اما متاسفانه امروز بسیاری از والدین نیز در کنار متولیان فرهنگی از این مسئولیت شانه خالی می‌کنند و نسبت به حجاب دختران و عزیزان خود بی‌توجه هستند.
امام جمعه رشت با بیان اینکه اراده متولیان فرهنگی کشور در بهبود وضعیت عفاف و حجاب بسیار اهمیت دارد اما برخی از این متولیان واقعاً غافل هستند تأکید کرد: دشمن با ابزار و امکانات مختلف به دنبال ضربه زدن به شئونات اسلامی و فرهنگ ماست لذا مسئولان مراکز علمی و فرهنگی باید بیشتر تلاش کنند.
وی با اشاره به اینکه اکثر مردم ما خواهان حجاب فاطمی هستند و نسبت به وضعیت نامناسب حجاب ابراز نگرانی می‌کنند بیان کرد: موضوع دیگر این است که برخی از مادران نیز نسبت به حجاب دختران و عزیزان خود غافل هستند و یا برخی مادران خودشان محجبه هستند اما دخترانشان حجاب مناسبی ندارند.
