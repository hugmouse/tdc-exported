
# در دیدار جهانگیری و عبدالله عبدالله چه گذشت؟+عکس

Published at: **2019-11-01T18:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619262/%D8%AF%D8%B1-%D8%AF%DB%8C%D8%AF%D8%A7%D8%B1-%D8%AC%D9%87%D8%A7%D9%86%DA%AF%DB%8C%D8%B1%DB%8C-%D9%88-%D8%B9%D8%A8%D8%AF%D8%A7%D9%84%D9%84%D9%87-%D8%B9%D8%A8%D8%AF%D8%A7%D9%84%D9%84%D9%87-%DA%86%D9%87-%DA%AF%D8%B0%D8%B4%D8%AA-%D8%B9%DA%A9%D8%B3)


        معاون اول رئیس جمهور با اشاره به تجربه برجام و پشت پا زدن آمریکا به تعهدات خود، گفت: آمریکا پس از مدت‌ها مذاکره، زمانی که برجام به نتیجه رسید همه چیز را بر هم زد و تعهدات بین‌المللی را زیر پا گذاشت.
      

        آفتاب‌‌نیوز :
      
اسحاق جهانگیری عصر امروز (جمعه) در جریان سفر به ازبکستان، در دیدار عبدالله عبدالله، رئیس اجرایی دولت افغانستان با اشاره به برگزاری موفقیت آمیز انتخابات ریاست جمهوری افغانستان، اظهار داشت: این انتخابات گام مهمی به سمت مردم سالاری است و امیدوارم با تدبیر مقامات و مدیران افغانستان، مسائل این کشور هرچه زودتر حل و فصل و امنیت در کشور دوست و همسایه افغانستان برقرار شود.
وی اظهار داشت: انتخابات یکی از نمادهای مردم سالاری است که امیدوارم پس از اعلام نتایج انتخابات ریاست جمهوری افغانستان و استقرار دولت قانونی و منتخب مردم این کشور، شاهد روند توسعه در این کشور باشیم و جمهوری اسلامی ایران نیز همانند گذشته از دولت منتخب ملت افغانستان حمایت خواهد کرد.
معاون اول رئیس جمهور همچنین روند صلح افغانستان را نیز موضوعی پراهمیت توصیف کرد و افزود: حضور دولت افغانستان به عنوان نهاد رسمی و منتخب این کشور در روند مذاکرات صلح بسیار پراهمیت است و دولت این کشور نیز باید در این مذاکرات نقش تعیین کننده ای داشته باشد.
وی در ادامه با بیان اینکه به نظر می رسد گروه تروریستی داعش حالا که در عراق و سوریه زمین‌گیر شده به دنبال آن است که نیروهای خود را به افغانستان منتقل کند، خاطرنشان کرد: دولت افغانستان باید حساسیت ویژه‌ای در این زمینه داشته باشد و از تلاش گروه تروریستی داعش برای ناامن کردن مرزهای مشترک دو کشور جلوگیری کند.
جهانگیری با اشاره به توافق صورت گرفته میان جمهوری اسلامی ایران، افغانستان و هند برای گسترش همکاری‌های اقتصادی و تجاری در بندر چابهار، تصریح کرد: جمهوری اسلامی ایران در اجرای این توافق اهتمام جدی دارد و هم بخش دولتی و هم بخش خصوصی آمادگی دارد سرمایه گذاری و اقدامات لازم را در این زمینه انجام دهد.
وی با تأکید بر اینکه افغانستان و هند نیز باید با جدیت بیشتر در این زمینه فعال شوند، گفت: بندر چابهار می تواند زمینه ارتباط و تعامل هند با آسیای میانه را فراهم کرده و دروازه‌ای برای کشور افغانستان برای ارتباط با کشورهای مهم دنیا باشد.
معاون اول رئیس جمهور با اشاره به اینکه پیش نیاز هرگونه تعامل و همکاری اقتصادی روابط و تعاملات بانکی است افزود: تهران و کابل باید بیش از پیش به دنبال گسترش مناسبات تجاری و اقتصادی باشند.
جهانگیری سند جامع همکاری میان ایران و افغانستان را به عنوان نقشه راه مهمی پیش روی مناسبات و روابط تجاری فیمابین دانست و گفت: مقدمات امضاء این سند جامع به خوبی پیش رفته و مراحل آخر خود را طی می کند که امیدوارم هرچه زودتر و پس از اعلام نتایج انتخابات ریاست جمهوری افغانستان نهایی شود.
رئیس اجرایی دولت افغانستان نیز در این دیدار که در هتل محل اقامت معاون اول رئیس جمهور کشورمان برگزار شد، گزارشی از روند برگزاری انتخابات در این کشور ارائه کرد و گفت: امیدوارم ظرف دو هفته آینده نتایج ابتدایی انتخابات ریاست جهموری اعلام شود.
وی افزود: با وجود تهدیدها و تحرکات طالبان برای ممانعت از برگزاری انتخابات، اما مردم در انتخابات ریاست جمهوری افغانستان شرکت کردند و انتخابات به خوبی برگزار شد.
عبدالله عبدالله با اشاره به روند رو به رشد مناسبات تجاری و اقتصادی تهران و کابل، گفت: امیدوارم پس از اعلام نتایج انتخابات و استقرار دولت جدید موافقت نامه جامع همکاری های دو کشور نهایی شود.
وی همچنین با اشاره به تلاش گروه تروریستی داعش برای حضور و فعالیت در افغانستان تصریح کرد: داعش تلاش می کند فعالیت خود را در شرق افغانستان گسترش دهد که باید با همکاری های فی مابین از گسترش فعالیت‌های این گروه تروریستی جلوگیری کنیم.
