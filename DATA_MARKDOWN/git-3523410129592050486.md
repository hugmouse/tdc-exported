
# 
        نمایشگاه میراث وقف افتتاح شد
      

Published at: **2019-11-03T10:06:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637683/%D9%86%D9%85%D8%A7%DB%8C%D8%B4%DA%AF%D8%A7%D9%87-%D9%85%DB%8C%D8%B1%D8%A7%D8%AB-%D9%88%D9%82%D9%81-%D8%A7%D9%81%D8%AA%D8%AA%D8%A7%D8%AD-%D8%B4%D8%AF)

به گزارش بولتن نیوز، جبرئیل نوکنده مدیر جدید موزه ملی در نمایشگاه میراث وقف که امروز در موزه ملی برگزار شد، گفت:وقف فرهنگی مهم‌ترین و پرکاربردترین نوع وقف است.
وی افزود:وقف از یک سو به عنوان یک عمل خیر در زمره باقیات و صالحات قرار گرفته و از یک سو میراث فرهنگی ارزشمندی را به جای گذاشته و یکی از مهم‌ترین منابع غنی سازی موزه‌ها به شمار می‌آید.
نمایشگاه میراث وقف۴۰+۱ اثر وقفی و تاریخی را در معرض دید عموم قرار می‌دهد و توجه اقشار مختلف جامعه را به وقف فرهنگی جلب می‌کند.
ارائه گزارش عملکرد به مردم در هفته وقف
حجت الاسلام عادل معاون اجتماعی سازمان اوقاف کشور به بیان اهداف برگزاری نمایشگاه میراث وقف پرداخت و گفت:ما در هفته وقف در همه استان‌ها گزارش عملکرد را به مردم ارائه می‌دهیم و برای تجلیل از همه اصحاب وقف برنامه ای در سطح کشور در حال اجرا است البته موزه میراث وقف نیز برگزار می‌شود.
وی افزود:عملکرد۱۰شرکت دانش بنیان که با سازمان اوقاف همکاری می‌کنند، ارائه و در کنار این کار همایش یاوران وقف نیز برگزار می‌شود؛ تفاهمنامه‌ای نیز میان سازمان اوقاف و وزارت میراث فرهنگی، گردشگری و صنایع دستی امضاء خواهد شد.
محمدحسن طالبیان نیز از برگزاری نمایشگاه میراث وقف ابراز خوشحالی کرد و گفت:وقف به موضوع نگهداری از میراث فرهنگی ارتباط دارد و به نظر می رسد سندی که امروز امضا می شود خیلی هدفمند و دقیق است.البته ما با چالش هایی مواجه هستیم که در سند گنجانده شده اند مثلا در برخی از وقف نامه ها گفته شده است که درآمد به دست آمده باید در راه خاصی خرج شود و چنین نمی شود.در خصوص معماری نیز اموری هست که امید است با امضای این سند حل شود البته مفاد درج شده در این سند فقط مختص به میراث فرهنگی نبوده و به صنایع دستی و گردشگری نیز ارتباط دارد.موضوع موزه های وقف نیز می تواند فرهنگ ارادت و اخلاص وقف را ترویج دهد.
حجت الاسلام والمسلمین سید مهدی خاموشی،رئیس سازمان اوقاف و نماینده مقام معظم رهبری گفت:اگرچه می گویند لفظ وقف در قرآن نیامده اما آیات زیادی راجع به وقف در قرآن آمده است.
او در ادامه‌ چند آیه مرتبط با وقف را قرائت و بیان کرد: وقف ریشه ای در فرهنگ ایرانی و اسلامی ما دارد.امروز قبیل۲۰۰هزار موقوفه و ۱میلیون و ۴۰۰هزار رقبه داریم.در خصوص میراث فرهنگی نیز باید گفت ما دست نوشته های کهن و وقف نامه های ارزشمندی داریم که گاهی روابط بین کشورها را بیان می کنند پس اصل آنها باید حفظ شود و نحوه نگهداری،طبقه بندی،تاریخ گذاری و حفاظت از آنها تخصص میراث فرهنگی است و نگهداری از قرآن های خطی نیز در این زمره است.
رئیس سازمان اوقاف ادامه داد:ما سعی کردیم به بهانه فرارسیدن هفته وقف آثار شرکت های دانش بنیانی که با ما همکاری کردند را در معرض دید عموم قرار بدهیم و گامی در جهت خروج از تحریم ها برداریم.
او گفت:کمیسیون فقهی ما در خصوص برخی از شاخه های جدید فعالیت می کند و از شما هم درخواست داریم که در این زمینه به ما کمک کنید.مثلا در بحث وقف پول به نظر می رسد اگر بتوانیم صندوق وقف پول راه بیندازیم منبع مالی مناسبی در اختیارمان قرار می گیرد و در خصوص وقف اشتراکی نیز ما قابلیت استفاده داریم.
در بخش دیگر از مراسم تفاهمنامه ای میان سازمان اوقاف خیریه و وزارت میراث فرهنگی،گردشگری و صنایع دستی امضا شد.بیش از یک میلیون سایت تاریخی شناسایی شده است
علی اصغر مونسان وزیر میراث فرهنگی، گردشگری و صنایع دستی هم در حاشیه افتتاح موزه و نمایشگاه میراث وقف در جمع خبرنگاران گفت: بخشی از بنا‌های تاریخی ما مرتبط به سازمان اوقاف است. ما در این سازمان، اشیا و بنا‌های تاریخی متعددی داریم. بخش قرآنی یک بخش ویژه در سازمان اوقاف است؛ بنابراین بسیاری از آثاری که میراث فرهنگی و معنوی کشور به حساب می‌آیند، در تملک سایر دستگاه‌ها و سازمان اوقاف است.
او افزود: ما در خصوص بنا‌های تاریخی چندی است که واگذاری حق بهره برداری بنا‌ها به منظور مشارکت مردم در امر مرمت را شروع کرده ایم، زیرا در حال حاضر بیش از یک میلیون سایت شناخته شده تاریخی را شناسایی کردیم و می دانیم کشور ایران، کشوری با تاریخ قابل توجه و تمدن کهن است. بنابراین هرچه جلو می‌رویم، اماکن تاریخی مان بیشتر و بیشتر می‌شوند، اما بودجه مان بسیار محدود است.
وزیر میراث فرهنگی، گردشگری و صنایع ستی بیان کرد: همانطور که گفتم سازمان اوقاف سهم زیادی در مشارکت در مرمت بنا‌های تاریخی دارد. اگرچه ما حوزه بقاع متبرکه و امامزاده‌ها را هم جزو ردیف‌های بودجه‌ای داریم و کمک زیادی به مرمت مساجد تاریخی، بقاع متبرکه و امامزاده‌ها کردیم، اما نیاز بود که با همکاری سازمان اوقاف بتوانیم ارتباط تنگاتنگی را داشته باشیم و بتوانیم نقش‌های موثرتری را ایفا کنیم ضمن اینکه به نظر می‌آید باید بتوانیم فضا‌های موزه‌ای مان را هر چه بیشتر در اختیار سازمان اوقاف قرار بدهیم تا این اشیای تاریخی بیشتر به ملت شریف و گردشگران معرفی شوند. بنابراین وجود حضرت حجت الاسلام والمسلمین خاموشی را غنیمت دانستیم و با آگاهی از نگاه ویژه او به حوزه میراث فرهنگی، زمینه فراهم شد که بتوانیم یک تفاهمنامه کاملا اجرایی را امضا کنیم. امیدواریم که این تفاهمنامه در قالب کاغذ باقی نماند و به اجرا دربیاید البته چنین نبود که تفاهمنامه‌های قبلی اجرا نشود، اما نیاز به بازنگری بود.
او بیان کرد: یکی از مفاد تفاهمنامه این است که بنا‌های تاریخی که توسط سازمان اوقاف به ما اعلام می‌شود، بررسی شود تا ببینیم که آیا باید ثبت ملی یا جهانی بشوند یا نه؟
