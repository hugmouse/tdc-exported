
# ഉദ്ധവ് താക്കറെയും ശരത് പവാറും ഫോണില്‍ ബന്ധപ്പെട്ടു; ബി.ജെ.പി ശിവസേന അധികാര തര്‍ക്കത്തില്‍ നിര്‍ണ്ണായക നീക്കം

Published at: **2019-11-01T22:34:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/uddhav-thackeray-sharad-pawar-phone-call-twist-in-sena-bjp-power-tussle89549.html)

മുംബൈ: മഹാരാഷ്ട്രയിലെ സര്‍ക്കാര്‍ രൂപീകരണത്തില്‍ ബി.ജെ.പിയും ശിവസേനയും തമ്മിലുള്ള അധികാരതര്‍ക്കത്തില്‍ നാടകീയ വഴിത്തിരിവ്. ശിവസേന അധ്യക്ഷന്‍ ഉദ്ധവ് താക്കറെ എന്‍.സി.പി അധ്യക്ഷന്‍ ശരത് പവാറുമായി ഫോണില്‍ ബന്ധപ്പെട്ടതായി ദേശീയമാധ്യമങ്ങള്‍ റിപ്പോര്‍ട്ട് ചെയ്യുന്നു.
റിപ്പോര്‍ട്ട് പ്രകാരം ഫോണ്‍ സംഭാഷണത്തില്‍ ശരത് പവാര്‍ ദല്‍ഹിയിലെത്തി കോണ്‍ഗ്രസ് അധ്യക്ഷ സോണിയാ ഗാന്ധിയുമായി കൂടിക്കാഴ്ച്ച നടത്തിയേക്കുമെന്ന് പറഞ്ഞതായി എന്‍.ഡി.ടി.വി റിപ്പോര്‍ട്ട് ചെയ്യുന്നു.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
ബി.ജെ.പിയ്ക്കും ശിവസേനയ്ക്കും സര്‍ക്കാര്‍ രൂപീകരിക്കാന്‍ കഴിയാതെ വന്നാല്‍ തങ്ങള്‍ സര്‍ക്കാരുണ്ടാക്കുമെന്ന പ്രഖ്യാപനവുമായി എന്‍.സി.പി രംഗത്തെത്തുന്നത്. ബി.ജെ.പിയെക്കൂടാതെ എന്‍.സി.പിയുമായി ചേര്‍ന്ന് ശിവസേന സഖ്യം രൂപീകരിക്കാനുള്ള ശ്രമവും നടക്കുന്നുണ്ട്. അതിനിടെയാണ് നിര്‍ണ്ണായകമായി ഈ നീക്കം.
പവാര്‍ സേനയ്ക്ക് അനുകൂലമായ നീക്കം നടത്തിയാല്‍ പ്രതിസന്ധിയിലാവുക കോണ്‍ഗ്രസായിരിക്കും.
മുഖ്യമന്ത്രി സ്ഥാനം ശിവസേനയ്ക്ക് അവകാശപ്പെട്ടതാണെന്നും അതില്‍ കുറഞ്ഞ ഒരു വിട്ടുവീഴ്ചയ്ക്കും പാര്‍ട്ടി തയ്യാറല്ലെന്നും പാര്‍ട്ടി നേതാവ് സഞ്ജയ് റാവത്ത് വ്യക്തമാക്കിയിരുന്നു. എന്നാല്‍ മുഖ്യമന്ത്രിസ്ഥാനം പങ്കുവയ്ക്കാനുള്ള സേനയുടെ ആവശ്യത്തിന് വഴങ്ങില്ലെന്ന നിലപാടിലാണ് ദേവേന്ദ്ര ഫഡ്നാവിസ്. ഇല്ലാത്ത വാഗ്ദാനത്തിന്റെ പേരില്‍ കള്ളപ്രചാരണം നടത്തി മുഖ്യമന്ത്രിയാവാമെന്ന് ആരും കരുതേണ്ടെന്നും ഫഡ്നാവിസ് പറഞ്ഞിരുന്നു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
