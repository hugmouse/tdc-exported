
# Il sogno di un ascensore (per disabili) per un Castello senza barriere

Published at: **2019-11-01T22:00:00+00:00**

Author: **Gian Antonio Stella**

Original: [Corriere della Sera](https://www.corriere.it/buone-notizie/19_novembre_02/sogno-un-ascensore-per-disabili-un-castello-senza-barriere-a2b60820-fd59-11e9-8a58-4dee50fcf96c.shtml)

Natale Marzari no, trentacinque anni dopo aver preso a martellate i primi marciapiedi, scalini, ostacoli d’ogni genere per denunciare l’ipocrisia del Comune, della Regione, del Palazzo di Giustizia, e insomma di tutti quelli che chiudevano un occhio sul mancato rispetto della legge sulla rimozione delle barriere architettoniche, non avrebbe più la forza e neanche la voglia, probabilmente, di riprendere in mano la mazza da carpentiere per spaccare qualcosa al Castello del Buonconsiglio (nella foto di Matteo Rensi) a Trento. Sia chiaro: meglio così. Quel complesso, già residenza dei principi vescovi, è da secoli uno dei monumenti che danno lustro alla città e alla cultura trentina e italiana, è il luogo dove venne impiccato Cesare Battisti e la sede di un magnifico museo e di mostre molto belle. Sarebbe un peccato fargli dei danni. Mette malinconia, però, notare come in assenza d’una provocazione, fosse pure simbolica, certi temi restino per anni sospesi nel nulla. Sono anni, infatti, che soprintendenti, assessori, direttori, esperti dibattono intorno a una domanda.
Chi ha la precedenza: il rispetto sacro e integrale del patrimonio monumentale dove nulla ma proprio nulla dovrebbe essere toccato da qui all’eternità o il rispetto anche dei diritti dei disabili impossibilitati a godere di luoghi bellissimi per loro irraggiungibili? La risposta non è facile. E gli stessi disabili sono i primi ad esserne perfettamente consapevoli. Non ce n’è uno che invochi la costruzione di una funicolare che arrivi sulla delle Tre Cime di Lavaredo. Né uno che chieda l’edificazione di un ascensore che salga su un fianco della torre di Pisa. Men che meno che inviti a costruire una scala mobile adatta ai portatori di handicap lungo la straordinaria scalinata d’ingresso al Louvre dominata dalla Nike di Samotracia. Questione di buon senso. Ma proprio il buon senso dovrebbe guidare oggi le autorità culturali, paesaggistiche, comunali, ministeriali nel dare finalmente una risposta, a Trento, sulla costruzione di un ascensore dentro il Castello del Buonconsiglio. Ascensore il più leggero e trasparente possibile che, come spiega una relazione del 2015 firmata dal soprintendente per i beni culturali del Trentino Franco Manzatico, che «prima» era stato per anni direttore del castello stesso , verrebbe fatto con «un limitato sacrificio estetico e l’uso di pannelli di vetro addossati alle murature «nello spazio interno che si apre tra Castelvecchio e il Magno Palazzo rinascimentale, tra l’altro da restaurare». Certo, se si trattasse di un grande ascensore per turisti da 30 metri quadri ci sarebbe da ridire. Ma in casi più sensati come questo? Spiega infatti il dirigente, che conta sull’appoggio di un po’ tutte le associazioni di disabili della città e della provincia ma fatica ad andare avanti col progetto, che «si tratta di armonizzare, di volta in volta, le diverse esigenze per quanto possibile senza venir meno da un lato al “diritto di accesso” (la fruizione) e dall’altro all’obbligo di preservare per le generazioni future il patrimonio culturale (la conservazione)».
Parole sante. Tanto più in una città come Trento che, sotto la spinta di un gruppo di disabili molto combattivi come Graziella Anesi e il martellatore civico di cui dicevamo (da non perdere su YouTube la cronaca del processo per una delle tante «martellate civiche»: con lui, colpito da una malattia muscolare progressiva e invalidante, che stava sdraiato sui gradini d’accesso perché lo stesso Palazzo di Giustizia gli era inaccessibile) è stata già nei primi Anni 80 fra le realtà pilota nella battaglia allora nuova contro le barriere. Quasi mezzo secolo dopo la prima legge che nel 1971 stabilì che «per facilitare la vita di relazione dei mutilati e invalidi civili gli edifici pubblici o aperti al pubblico e le istituzioni scolastiche, prescolastiche o di interesse sociale di nuova edificazione dovranno essere costruiti in conformità alla circolare del Ministero dei Lavori Pubblici del 15 giugno 1968 riguardante l’eliminazione delle barriere architettoniche», i passi in avanti sono stati lentissimi. Basti dire che, secondo l’Istat, soltanto il 32% delle scuole è accessibile a tutti. Disabili compresi. E la percentuale cala nel Mezzogiorno: 26% degli edifici scolastici alla portata di tutti, 74% no. Per non dire dei musei: «Su un totale di 4.588 siti, solo un terzo ha servizi per disabili. Gli investimenti del dicastero dei Beni Culturali per il superamento delle barriere sono minimi: in cinque anni (2008- 2013) appena 420mila euro, il 18% dei lavori previsti», scriveva tre anni fa Fabio Tonacci, su Repubblica, partendo dai dati della Corte dei Conti. Eppure, come disse Sergio Mattarella due anni fa «Non è complicato rimuovere gli ostacoli che impediscono a tutti di usufruire degli spazi comuni. Bastano poche cose, una porta più larga, uno scivolo, una pedana, qualche attrezzatura, parcheggi dedicati e rispettati. Basta poco perché tutti si possa accedere agli spazi comuni, ad una scuola, ad un cinema, ad un teatro, ad un ufficio. Sono cose semplici…».
Da non credere: l’ultimo stanziamento serio di cui si trova traccia negli archivi, resta quello annunciato nel febbraio 2018 dall’allora ministro delle infrastrutture Graziano Delrio: centottanta milioni. Per far fronte ai bisogni, secondo Il Sole 24 ore, di circa un milione edifici pubblici per un totale di 325 milioni di metri quadri. Ammesso che ciascuno abbia da sistemare un solo gradino, la somma a disposizione sarebbe ridicola. Per non dire delle spese necessarie per le strade, le piazze, i giardini… Ancora più tragica la ricostruzione dei fatti rivelata allora dal ministro: si trattava del primo finanziamento dal lontano 2003. Quindici anni, contro le barriere architettoniche, senza uno spicciolo sborsato dallo Stato…
