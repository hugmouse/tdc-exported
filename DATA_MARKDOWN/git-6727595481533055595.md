
# ദല്‍ഹി കോടതിയില്‍ അഭിഭാഷകരും പൊലീസും തമ്മിലുള്ള സംഘര്‍ഷം: 20 പൊലീസുകാര്‍ക്കും എട്ടു അഭിഭാഷകര്‍ക്കും പരിക്ക്

Published at: **2019-11-02T23:57:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/police-lawyers-fight-outside-delhi-court-20-cops-injured-advocates-to-go-on-strike-123.html)

ന്യൂദല്‍ഹി: ദല്‍ഹി തീസ് ഹസാരി കോടതിയില്‍ പൊലീസും അഭിഭാഷകരും തമ്മില്‍ നടന്ന സംഘര്‍ഷത്തില്‍ ഡെപ്യൂട്ടി കമ്മീഷണര്‍ അടക്കം 20 പൊലീസുകാര്‍ക്കും എട്ടു അഭിഭാഷകര്‍ക്കും പരിക്ക്.
12 ബൈക്കുകള്‍, ഒരു ജിപ്‌സി ജീപ്പ്, ഏട്ടു ജയില്‍ വാനുകള്‍ എന്നിവ സംഘര്‍ഷത്തില്‍ തകര്‍ന്നു. പാര്‍ക്കിംഗുമായി ബന്ധപ്പെട്ടുണ്ടായ തര്‍ക്കമാണ് കോടതി വളപ്പിനെ സംഘര്‍ഷത്തിലാക്കിയത്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
അഭിഭാഷകന്‍ വാഹനം പാര്‍ക്ക് ചെയ്യാന്‍ ശ്രമിക്കുന്നത് പൊലീസ് തടഞ്ഞതോടെ വാക്കുതര്‍ക്കമുണ്ടായി. അഭിഭാഷകനെ പൊലീസ് കസ്റ്റഡിയിലെടുക്കാന്‍ ശ്രമിച്ചതോടെ അഭിഭാഷകര്‍ സംഘടിതമായി പ്രതിരോധിച്ചു. ഇതേതുടര്‍ന്നാണ് സംഘര്‍ഷം ആരംഭിച്ചത്.
ഇതോടെ കൂടുതല്‍ പൊലീസുകാര്‍ സംഭവസ്ഥലത്തെത്തി. സംഘര്‍ഷം ദല്‍ഹി ഹൈക്കോടതി പരിസരത്തേക്ക് നീങ്ങിയതോടെ പൊലീസ് വെടിയുതിര്‍ത്തു.
കോടതിയിലേയ്ക്ക് കടക്കുമ്പോള്‍ ഒരു അഭിഭാഷകന്റെ വാഹനത്തില്‍ പൊലീസ് വാഹനം ഇടിക്കുകയും അതിനെ ചോദ്യം ചെയ്ത അഭിഭാഷകനെ പരിഹസിക്കുകയും ആറ് പൊലീസ് ഉദ്യോഗസ്ഥര്‍ മര്‍ദ്ദിക്കുകയുമായിരുന്നെന്ന് അഭിഭാഷകന്‍ ജയ് ബിസ്‌വാല്‍ പറഞ്ഞു. പൊലീസുകാരെ കോടതിക്കകത്തേക്കു കടക്കാന്‍ അനുവദിക്കാതിരുന്നപ്പോഴാണ് വെടിവെപ്പുണ്ടായതെന്നും ബിസ്‌വാല്‍ പറഞ്ഞു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
ക്രൈംബ്രാഞ്ചാണ് കേസന്വേഷിക്കുന്നത്. നവംബര്‍ നാലിന് അഭിഭാഷകര്‍ പണിമുടക്കുമെന്ന് അറിയിച്ചിട്ടുണ്ട്. കൂടാതെ സംഭവത്തില്‍ അന്വേഷണം ആവശ്യപ്പെട്ട് കമ്മീഷ്ണര്‍ക്കും ആഭ്യന്തര മന്ത്രിക്കും പരാതി കൊടുക്കുമെന്നും അഭിഭാഷകര്‍ അറിയിച്ചു.
