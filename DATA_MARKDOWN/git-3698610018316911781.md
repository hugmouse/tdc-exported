
# Хто з українських політиків та їх родичів володіє майном в Чехії — розслідування Наших грошей

Published at: **2019-11-04T15:48:00+00:00**

Author: ****

Original: [DT.ua](https://dt.ua/POLITICS/hto-z-ukrayinskih-politikiv-ta-yih-rodichiv-volodiye-maynom-v-chehiyi-rozsliduvannya-nashih-groshey-328435_.html)

Чехія завжди була цікава для українських публічних персон як місце реєстрації активів. У різний час у Чехії реєстрували фірми екс-президент Петро Порошенко, депутат  Сергій Власенко, екс-очільник Фонду гарантування вкладів Костянтин Ворушилін, дружина екс-прем'єр міністра Миколи Азарова Людмила Азарова та інші. Однак не завжди українські політики, яких підрахували "Наші гроші" декларують своє майно, або ж майно своєї сімї в Чехії.
У селі Єнісов неподалік курортного міста Карлові Вари мають нерухомість дві родини – Лабунських та Сірошів. Микола Сірош – член нещодавно розпущеної парламентом Вищої кваліфікаційної комісії суддів та відомий скандалом із втратою печатки суду. Громадська рада доброчесності робила висновок про невідповідність Сіроша критеріям доброчесності та професійної етики, зокрема, через некоректне декларування активів.
У дружини Миколи Сіроша Олени є компанія "Elimus s.r.o". Ця компанія володіє ділянкою в Єнісові площею 1088 квадратних метрів. Фірма Олени Сірош придбала її ще 2007 року. Нині нерухомість приблизно такої ж площі коштуватиме понад 2,5 млн грн або 92,6 тис. євро.
Поряд розташовані дві ділянки, записані на компанію "Fclex s.r.o" Віктора Лабунського. Він є батьком екс-депутатки Верховної Ради від Батьківщини та колишньої голови Житомирської ОДА Анжеліки Лабунської. Ділянки площею 1115 кв.м і 1107 кв.м. фірма Лабунського придбала у 2006-2007 роках. Зараз приблизна вартість ділянок Лабунських –  2,6 млн грн або 93,2 тис. євро за кожну.
Євген Нефьодов,батько голови Державної митної служби Максима Нефьодова, у серпні 2017 року став співвласником компанії "Stroj real invest s.r.o". Фірма спеціалізується на оренді нерухомості, квартир та комерційних площ, а також на виробництві, торгівлі та послугах, не перелічених у додатках 1 і 3 Закону про ліцензування торгівлі. У цьому додатку 80 видів економічної діяльності, від надання послуг сільського господарства до послуг з прання та прасування речей. У свою чергу "Stroj real invest s.r.o." володіє польською компанією "New ventures spółka z ograniczoną odpowiedzialnością". Основний вид діяльності компанії – реалізація будівельних проектів.
Також Євген Нефьодов є власником польської інвестиційно-фінансової компанії "Erwex sp zoo", робота якої пов'язана з залученням інвестицій і підтримкою реалізації перспективних проектів у Східній Європі
Наближений до міністра внутрішніх справ Арсена Авакова колишній депутат Ігор Котвіцький пов'язаний із чеською компанією "International trading primex company s.r.o". До квітня 2015 року 90% фірми були записані на Котвіцького особисто, ще 10% володів Вадим Бешанов – колишній замголови правління "аваківського" АКБ "Базис", партнер родини Котвіцьких по низці фірм. Коли в Україні з'явилося електронне декларування, в "International trading primex company s.r.o." замість Котвіцького увійшла Світлана Мурашова, яку ЗМІ називають його сестрою. Зараз 10% фірми записані на Вадима Бешанова, 90 % – належать кіпрській "Mulvoit limited", власників якої заховали у офшорку з Британських Віргінських Островів "Jazmy holdings limited". За даними чеського реєстру нерухомості, "International trading primex company s.r.o" з 2014 року належить будинок площею 308 квадратів по вулиці Подольський у районі Праги Браніку.
"International trading primex company s.r.o" зареєстрована у Празі на вулиці Голечкова 403/7. Це – адреса готелю "Kinsky Garden". Будівлею готелю площею 565 кв. м володіє компанія "Parco, spol. s.r.o.", засновником якої є чеська фірма "EXA´s Prague, s.r.o". Власницею 90% акцій компанії до середини 2016-го року була Світлана Мурашова. Зараз 90 % "EXA´s Prague, s.r.o" записано на вже згадувану вище "Mulvoit limited", власників якої заховали на Британських Віргінських Островах, а керівниками "EXA´s" значаться харківський бізнесмен Іван Прокутін та Вадим Бешанов.
Про низку фірм чоловіка лідерки "Батьківщини" Юлії Тимошенко Олександра Тимошенка в Чехії відомо вже давно. Компанії нен володіють нерухомістю, але одна з них "Britico Product s.r.o.", має цікавих контрагентів. По-перше, їхні власники світяться в документах Panama Papers. По-друге, ці власники наглухо заховані в нетрях реєстрів Нової Зеландії.
Так, Олександр Тимошенко у 2012 році реєструвався власником "Britico Product s.r.o.". Нині компанією володіє чеський бізнесмен Вацлав Франц, але Олександр Тимошенко лишився її керівником.
За даними чеського реєстру нерухомості, у "Britico Product s.r.o." утворилася дебіторська заборгованість перед чеською компанією "MTM Capital, s.r.o" на 11,3 млн. крон (приблизно 12,3 млн грн). По документах, якщо "Britico" не поверне кошти, "MTM" має право, зокрема, на її майно – землю і будівлі на вулиці Осикова у чеському місті Ліберець. Єдиним засновником "MTM Capital, s.r.o" є компанія "Bolmond limited" із Нової Зеландії. Вона, у свою чергу, зареєстрована на новозеландську "Vicam (auckland) limited", яка має єдину номінальну власницю, філіпінку Несіту Мансо. Як писала кілька років тому "Маямі геральд", це домогосподарка із освітою в 6 класів, на яку реєструють фірми по всьому світу ті, хто хоче приховати реального власника.
Виконувач обов'язків генпрокурора у 2014 році Олег Махніцький та його дружина екс-членкиня ЦВК Катерина Махніцька мають в Чехії дві компанії.
Фірма "Matyja cz s.r.o" записана  безпосередньо на Махніцького, спеціалізується на оренді нерухомості. Цю компанію "загубила" у своїй декларації дружина екс-генпрокурора Катерина Махніцька, коли була членкинею ЦВК. Не згадала про неї і в декларації після звільнення. Компанія зареєстрована у приватному будинку площею 82 квадрати у празькому районі Петровіце. Сама нерухомість записана на Олександру Бордіян – дочку партнера Олега Махніцького – Михайла Бордіяна.
Власницею ще однієї компанії, "Droztym s.r.o", є перша дружина Махніцького Неля, а керівниками – син Вадим Махніцький та Олександра Бордіян. "Droztym s.r.o" теж займається орендою нерухомості.
Експрокурор прокуратури Дарницького району Києва та син керівника Київської міської митниці Юрія Дворака (2015 рік) Сергій Дворак через створену 2017 року компанію "Repostorium s.r.o." володіє двома квартирами у столиці Чехії. Квартиру на вулиці Воєнова, 2481/5  у районі Лібен Дворак придбав 2017 року, а квартиру на вулиці Туфарова 2945/4 в районі Стодулки купив на рік пізніше, у 2018-му. Фірма Дворака теж займається орендою нерухомості.
Колишній керівник "Київпастрансу" (2001-2014 роки) Микола Ламбуцький  запам'ятався на посаді керівника тим, що ходив з годинником "Breguet Marine" вартістю до $ 15 тис. та при ньому в "Київпастрансі" вкрали 3 млрд грн. Зараз Ламбуцькі осіли у Чехії. Фірма "Amantis cz s.r.o." синів Ламбуцького Ігоря й Олега та дружини Ірини володіє тризірковим готелем "Amantis" на чеському курорті Десна. Номер у цьому готелі коштує приблизно 2300 грн.
Також фірмі Ламбуцьких "Lambic line s.r.o." із 2014 року належить квартира на вулиці Строканова, 16 у празькому районі Сміхов. Ще одну квартиру з 2008 року, компанія має на вул. Яна Зайца, 191/40 у районі Праги Бубенець.
Державний секретар Міністерства економічного розвитку і торгівлі до вересня 2019 року Олексій Перевезенцев не задекларував чеську компанію "Eurobud s.r.o.". У цій фірмі 32% записано на Перевензенцева та його родичів, 20% – на Анатолія Хижняка, 20% мають Костянтин та Ірина Бурлаки, 20% – Василь та Леонід Бігуни, 8% – Марія Гамага. У компанії широкий перелік видів економічної діяльності – від будівництва та проектування будівель до виробництва товару з дерева.
Керівник Адміністрації морських портів України (до середини 2018 року) Андрій Амелін, який фігурує у кримінальній справі щодо завдання збитків держбюджету на більш ніж півмільярда грн., разом з братом із 2012 року володіють фірмою "AVA Management s.r.o." Види економічної діяльності компанії – оренда нерухомості та виробництво, торгівля і послуги, які не перелічені у додатках 1 і 3 до закону про ліцензування торгівлі.
