
# కొత్త వీసీల నియామకాలెప్పుడు?

Published at: **2019-11-04T04:15:14+00:00**

Author: ****

Original: [Andhrajyothy](https://www.andhrajyothy.com/artical?SID=945738)

ADVT
హైదరాబాద్‌, నవంబరు 3 (ఆంధ్రజ్యోతి): యూనివర్సిటీలకు వైస్‌చాన్సలర్ల (వీసీల)ను ఎప్పుడు నియమిస్తారు? గతంలో మాదిరిగానే మరో మూడేళ్లు వేచి ఉండాల్సిందేనా? ఇప్పుడు యూనివర్సిటీల్లో జోరుగా సాగుతున్న చర్చ ఇదీ. వీసీల పదవీ కాలం ముగిసి 3 నెలలు పూర్తయింది. కొత్త వీసీల నియామకానికి జూలై 9న నోటిఫికేషన్‌ జారీ చేసి అంతటితోనే సరిపెట్టిన ప్రభుత్వం.. ఆ తర్వాత 2 నెలల వరకు ఎలాంటి చర్యలు తీసుకోలేదు. అయితే ఈ నెల 3న యూనివర్సిటీలపై గవర్నర్‌ తమిళిసై సమీక్ష నిర్వహించారు. వీసీల నియామకంపై గవర్నర్‌ ప్రశ్నించే అవకాశం ఉండడంతో ప్రభుత్వం దిద్దుబాటు చర్యలు చేపట్టింది. సెప్టెంబరు 20వ తేదీన అన్ని వర్సిటీల వీసీల ఎంపిక కోసం సెర్చ్‌ కమిటీలను ఏర్పాటు చేస్తూ నిర్ణయం తీసుకుంది. ఆ తర్వాత మళ్లీ పాత కథే పునరావృతమైంది. సెర్చ్‌ కమిటీలతోనే అధికారులు చేతులు దులుపుకొన్నారనే విమర్శలు వ్యక్తమవుతున్నాయి. సెర్చ్‌ కమిటీలు భేటీ అయ్యేదెప్పుడు.. దరఖాస్తులను పరిశీలించేదెప్పుడు అనే ప్రశ్నలు వినిపిస్తున్నాయి. మొత్తం 9 వర్సిటీలకు ఏకంగా 984 దరఖాస్తులు రావడం గమనార్హం. నవంబరులో మునిసిపల్‌ ఎన్నికలకు నోటిఫికేషన్‌ వచ్చే అవకాశం ఉంది. నోటిఫికేషన్‌ వెలువడితే ఎన్నికల కోడ్‌ అమల్లోకి వస్తుంది. ఇదే జరిగితే మరో 2 నెలలు నూతన వీసీల నియామకం వాయిదా పడే అవకాశం ఉంటుంది. వర్సిటీలకు ప్రభుత్వం నియమించిన ఇన్‌చార్జి వీసీలతో అధికారులకు తిప్పలు తప్పడం లేదు. వీరిలో ఒకరిద్దరు మినహా ఎవరూ వర్సిటీలకు వెళ్లకపోవడం గమనార్హం.
