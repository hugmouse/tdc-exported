
# سرلشکر جعفری: سرنخ مشکلات امروز عراق به آمریکا و عربستان بر می‌گردد

Published at: **2019-11-02T14:41:00+00:00**

Author: ****

Original: [جامعه خبری تحلیلی الف](https://www.alef.ir/news/3980811119.html)

فرمانده قرارگاه فرهنگی - اجتماعی بقیةالله، حضور آمریکایی‌ها در عراق را عامل وضعیت امروز این کشور دانست و گفت: سرنخ مشکلات امروز عراق بدون‌شک به آمریکا و عربستان سعودی بازمی‌گردد.
به گزارش مهر، سرلشکر محمدعلی جعفری فرمانده قرارگاه فرهنگی - اجتماعی بقیةالله الاعظم (عج) در گفتگویی، در خصوص حرکت انقلابی دانشجویان پیرو خط امام (ره) در تسخیر لانه جاسوسی آمریکا، گفت: این اقدام مصداق حرکت خودجوش و آتش به اختیار دانشجویان بود؛ حرکتی که از پیش هماهنگ نشده بود، اما باتوجه به روحیه ضدآمریکایی و ضداستکباری امام خمینی (ره) دانشجویان اطمینان داشتند که ایشان با این اقدام موافقت می‌کنند.
وی افزود: البته دلهره‌ای هم نسبت به مخالفت حضرت امام (ره) با این حرکت خودجوش انقلابی وجود داشت و برخی نیز معتقد بودند باید پیش از این اقدام، هماهنگی‌های لازم به عمل می‌آمد، اما دانشجویان با اطمینان به تایید امام خمینی (ره) این اقدام را انجام دادند و البته مورد تایید ایشان نیز قرار گرفت.
فرمانده قرارگاه فرهنگی - اجتماعی بقیةالله الاعظم (عج)  خاطرنشان کرد: گرچه رئیس دولت موقت و برخی از انقلابیون نگران یا کسانی که از ایمان انقلابی بالایی برخوردار نبودند، دانشجویان را از این حرکت منع می‌کردند، اما حضرت امام (ره) بلافاصله موضع گرفتند و فرمودند خوب جایی را گرفتید، باید محکم نگهش دارید چراکه اینجا سفارتخانه آمریکا نیست بلکه جاسوسخانه این کشور است.
سرلشکر جعفری اضافه کرد: این موضع انقلابی حضرت امام (ره) به شدت موجب شعف و شادی دانشجویان شد و مردم نیز به دنبال آن از این حرکت انقلابی حمایت کردند.
وی گفت: بسیاری از کشورها در ایران سفارتخانه دارند، اما وضعیت آمریکا متفاوت بود چراکه انقلاب اسلامی ایران در اساس، علیه آمریکا و استکبار و همچنین رژیم منحوس پهلوی انجام گرفت و توطئه‌های آمریکایی‌ها در ایران و همچنین برنامه‌های آن‌ها برای چاپیدن منابع و ذخایر کشورمان بر کسی پوشیده نبوده و نیست.
فرمانده قرارگاه فرهنگی - اجتماعی بقیةالله الاعظم (عج) تاکید کرد: توطئه گری و خباثت آمریکایی‌ها در پوشش عناصر و فعالیت‌های دیپلماتیک امروز پس از چهل سال از پیروزی انقلاب اثبات شده و بر کسی پوشیده نیست.
سرلشکر جعفری با اشاره به انتشار اسناد جاسوسی آمریکا در پی تسخیر سفارتخانه این کشور، یادآور شد: مشخص شد که کار دیپلماسی آمریکایی‌ها طبق عرف انجام نمی‌گیرد بلکه آن‌ها در پی توطئه چینی برای دخالت و اداره کشورمان بودند لذا اگر این سفارتخانه به کار خود در ایران ادامه می‌داد بدون تردید نمی‌توانستیم تا امروز انقلاب اسلامی را حفظ کنیم؛ ‌ بنابراین به تسخیر دانشجویان پیرو خط امام (ره) درآمد.
وی با اشاره به شرایط اوایل انقلاب و تجربه اندک نیروهای انقلابی در کشورداری، تصریح کرد: مشکلات ناشی از سقوط رژیم پهلوی و همچنین بهم ریختگی در سیستم‌های امنیتی کشور شرایط خاصی را ایجاد کرده بود و از سویی نیز نیروهای مخالف انقلاب یا مدعیان چپ و راست از جمله کمونیست ها، توده ای‌ها و سلطنت طلب‌ها نیز به دنبال نقش بودند، اما طبیعی بود که انقلاب اسلامی به این افراد نقشی نخواهد داد لذا شروع به ایجاد ناامنی کردند.
فرمانده قرارگاه فرهنگی - اجتماعی بقیةالله الاعظم (عج)  یادآور شد: در نقاط بحران خیز کشور نیز مشکلات امنیتی با برنامه ریزی و هدایت خارجی از جمله سفارت آمریکا آغاز شده بود، از سوی دیگر نیز دولت موقتی با گرایش لیبرالی و غربی روی کار آمده بود که معتقد بود،  باید در حکومت داری نظر غربی‌ها یا آمریکایی‌ها را اخذ کند.
سرلشکر جعفری خاطرنشان کرد: ارتباط گیری عناصر دولتی با جاسوسان آمریکایی احتمالا برای این افراد خیلی قوی و زشت نبود به همین جهت وجود چنین ارتباطاتی طبیعی بود.
وی لانه جاسوسی آمریکا را مرکز فرماندهی و اداره کشورمان در زمان پهلوی خواند و گفت: طبیعی بود که آمریکایی‌ها تمایل به ادامه چنین نقشی داشتند و از طرفی نیز تجربه و شناخت کاملی نسبت به نیروهای انقلابی به ویژه مبارزانی از جنس نهضت آزادی و ملی گراها داشتند بنابراین برای به انحراف کشیدن انقلاب و پیاده سازی اهداف خودشان بسیار دقیق و حساب شده برنامه ریزی کرده و با عناصر دولتی تاثیرپذیر در سطوح مختلف ارتباط می‌گرفتند.
فرمانده قرارگاه فرهنگی - اجتماعی بقیةالله الاعظم (عج) این اقدام جاسوسان سفارت آمریکا را امری مشهود و واضح برای دانشجویان انقلابی و پیرو خط امام (ره) دانست و افزود: این توطئه‌ها و برنامه ریزی‌ها بسیار عیان بود لذا مشخص شده بود که کشور درحال حرکت به سمت مشکلات و بن بست است از این رو برای نجات کشور از چنگال این عناصر، لانه جاسوسی آمریکا به تسخیر درآمد.
سرلشکر جعفری با اشاره به اقدام عناصر سفارتخانه آمریکا در انهدام اسناد محرمانه در ساعات اولیه تسخیر این سفارت، گفت: پس از تلاش‌های زیاد برای بازسازی این اسناد برنامه ریزی ها، توطئه‌ها و ارتباطات آمریکایی‌ها با عناصر داخلی مشخص شد.
وی افزود: آمریکایی‌ها از ابتدای انقلاب به دنبال ارتباط گیری و برنامه ریزی برای ایجاد ناامنی و بهم ریختگی و جلوگیری از اداره مناسب ایران بودند و از هر اقدامی برای محقق نشدن اهداف انقلاب اسلامی کوتاهی نمی‌کردند.
فرمانده قرارگاه فرهنگی - اجتماعی بقیةالله الاعظم (عج) تاکید کرد: نکته عبرت آموز آنکه آمریکایی‌ها به دنبال ارتباط گیری با افرادی بودند که خیلی به توانمندی‌ها و ظرفیت‌های داخلی اتکا نداشتند و نیم نگاهی به غرب، آمریکا و یا خارج از کشور داشتند و نگاهی لیبرالی با الگوگیری از غرب برای اداره کشور را می‌پسندیدند به همین جهت هر فردی که چنین زمینه‌هایی داشت آمریکایی‌ها به سراغ او می‌رفتند و مطمئن بودند که به اهدافشان می‌رسند.

        سرنخ مشکلات امروز عراق به آمریکا بازمی گردد
      
سرلشکر جعفری ابعاد حضور آمریکایی‌ها در عراق را عامل وضعیت امروز این کشور دانست گفت: بدون شک مشکلات امروز عراق به خاطر ابعاد حضور آمریکایی‌ها و سفارت این کشور در عراق است؛ ملت عراق باید بدانند تا زمانی که از دست آمریکایی‌ها خلاص نشوند و آن‌ها در عراق حضور داشته باشند، آمریکایی‌ها مداوم درحال برنامه ریزی، ارتباط گیری و تحریک عناصر فریب خورده و یا ناراضی هستند.
وی ابعاد حضور آمریکایی‌ها در عراق را عامل وضعیت امروز این کشور دانست و با بیان اینکه در هر کشوری مشکلات، نارضایتی، کمبودها و نواقصی وجود دارد، تصریح کرد: آمریکا از هر کشوری که در آن منافعی داشته باشد به سادگی نمی‌گذرد و تمام سعی و تلاشش را برای روی کارآوردن عناصر هماهنگ با خود در آن کشور انجام می‌دهد تا منافع خود را تامین کند.
فرمانده قرارگاه فرهنگی - اجتماعی بقیةالله الاعظم (عج) با بیان اینکه امروز دیگر دست آمریکایی‌ها رو شده است، اظهار داشت: چهل سال از انقلاب می‌گذرد و دخالت آمریکایی‌ها در بسیاری از کشورها حتی خارج از این منطقه، چون ونزوئلا و امثال آن مشهود است، کشورهایی که به دنبال استقلال خود هستند و منابعی دارند که منافع آمریکا را تامین می‌کند.
سرلشکر جعفری افزود: خوشبختانه ملت‌ها پس از ۴۰ سال از پیروزی انقلاب اسلامی ایران تجربیات زیادی یافته و اکنون بیدار شده اند به همین دلیل در جایی که توانمندی دارند با این دخالت آمریکایی‌ها مقابله می‌کنند.
وی گفت: امیدواریم در آینده نیز با همین روند گسترش انقلاب اسلامی به ویژه اصل استکبارستیزی و ظلم ستیزی شاهد بیداری ملت‌های دیگر و آزادی ملت‌های تحت تسلط آمریکا باشیم.
