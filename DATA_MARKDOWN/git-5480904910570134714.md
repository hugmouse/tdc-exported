
# Michael Kocáb v knize Vabank pracuje s důležitými dokumenty

Published at: **2019-11-07T19:42:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/michael-kocab-v-knize-vabank-pracuje-s-dulezitymi-dokumenty/1818510?utm_source=rss&utm_medium=feed)

Praha - S dosud nezveřejněnými dokumenty pracuje hudebník a bývalý politik Michael Kocáb ve své knize Vabank. Věnuje se zejména rokům 1989 až 1991, od založení iniciativy MOST až po odchod posledního sovětského vojáka z území Československa. Knihu za přítomnosti aktérů listopadových událostí Michala Horáčka, Oskara Krejčího, Jana Urbana a dalších pokřtili v Galerii paláce Lucerna.
"Kniha Michala Kocába je mimořádně důležitá. Protože věnoval hodně práce tomu, aby shromáždil dokumenty, které předtím vůbec nebyly k dosažení, k dohledání a už vůbec ne k publikování. Svoji knížku opřel o skutečné prameny," řekl ČTK Michal Horáček, který s Kocábem spoluzakládal iniciativu MOST, která si v létě 1989 dala za cíl zprostředkovat jednání mezi komunistickou mocí a představiteli nezávislých opozičních sdružení.
Kocáb popisuje všechna zásadní jednání s komunistickými vládci, s generalitou československé i sovětské armády, se sovětskou stranou včetně zástupců KGB, která vedl či se jich účastnil za iniciativu MOST nebo Občanské fórum. Průběh sametové revoluce popisuje na pozadí připravované akce Zásah, kterou se armádní složky ve spolupráci s StB snažily zabránit demokratizačním změnám.
V druhé části knihy pak vzpomíná na svoje působení ve Sněmovně lidu Federálního shromáždění ČSFR a na druhý úkol, který si předsevzal - prohlášení okupační smlouvy o "dočasném pobytu" za neplatnou od samého počátku, kdy až urychlený odsun sovětských vojsk z území bývalého Československa definitivně završil sametovou revoluci.
"Samozřejmě to hodně míchal se svou osobní zkušeností. A takové důležité datum, jakým je v našich životech 17. listopad, vyžaduje, aby se k tomu aktéři, dokud jsou ještě naživu, vyjadřovali. Aby historici, kteří přijdou, měli nějaké prameny. Jsem šťastný a nadšený, že to Michael udělal," podotkl Horáček.
"Nemyslel jsem si, že někdy napíšu takovou knihu. Domníval jsem se, že tu složitost nebudu schopen zmapovat. Ale chtěl jsem to sepsat pro své děti, aby věděly, co vlastně jejich táta v té době dělal. Nejhlavnější důvod k napsání knihy ale byl v tom, že jsem chtěl ukázat, že sametovou revoluci udělaly statisíce našich občanů," uvedl Kocáb. V následné besedě připomněl velký význam Václava Havla v listopadových jednáních.
Na křest knihy Kocáb pozval i Oskara Krejčího, někdejšího poradce komunistického premiéra Ladislava Adamce. "Důležité je, co se nestalo. Podívejte se na fotografie pověšených lidí na kandelábrech v Budapešti v roce 1956 nebo na hrůzy na stadionu v Chile, kde zemřel Víctor Jara. V listopadu 1989 se v Praze podařilo zabránit krveprolití, důležitou úlohu v tom sehrály i osobnosti jako Horáček a Kocáb," řekl Krejčí, který se označil za zástupce "strany poražených".
