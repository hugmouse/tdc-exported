
# Κτηματολόγιο: Παράταση και αναβολή των προστίμων – Μεγάλη προσέλευση για την εκ των υστέρων υποβολή της δήλωσης! Δείτε τις προθεσμίες

Published at: **2019-11-06T12:00:13+00:00**

Author: ****

Original: [europost.gr](https://europost.gr/ktimatologio-paratasi-kai-anavoli-ton-prostimon-megali-proseleysi-gia-tin-ek-ton-ysteron-ypovoli-tis-dilosis-deite-tis-prothesmies/)

Παράταση στο εθνικό κτηματολόγιο τουλάχιστον μέχρι το καλοκαίρι του 2020 δίνουν τα «ραντεβού» που έχουν κλείσει οι πολίτες για να εξασφαλίσουν εμπρόθεσμη κατάθεση των δηλώσεων.
Για την καλύτερη εξυπηρέτηση των δικαιούχων και για να αποφευχθούν οι πολύωρες ουρές, όπως συμβαίνει κατά κανόνα στο τέλος της συλλογής δηλώσεων, η Ελληνικό Κτηματολόγιο, ξεκίνησε τη διαδικασία «εμπρόθεσμης προσέλευσης», προκειμένου να ολοκληρώσουν την υποβολή της δήλωσης τους σε μεταγενέστερο χρόνο με ραντεβού.
Εκείνο που χρειάζεται είναι να κάνουν μια αρχική αίτηση κατά την οποία θα λαμβάνουν ένα αριθμό πρωτοκόλλου ώστε στη συνέχεια να μπορούν να υποβάλλουν τις δηλώσεις τους ακόμη και μετά την λήξη του προγράμματος κτηματογράφησης της περιοχής τους.
Με τον τρόπο αυτό αποφορτίζονται τα γραφεία των μελετητών και οι πολίτες που είναι στην εκπνοή των προθεσμιών δεν κινδυνεύουν με επιβολή προστίμων.
Άλλωστε τα πρόστιμα είναι μια διαδικασία που η κυβέρνηση θέλει να απομακρύνει από την κτηματογράφηση με την λογική του «μπαμπούλα» αφού κατά πληροφορίες προσανατολίζεται στην εφαρμογή τους μετά τα τέλη του α΄ εξαμήνου του 2020. Αυτό πρακτικά σημαίνει ότι η σιωπηλή ανοχή θα συνεχιστεί.
Ήδη, η διαδικασία προσέλευσης στο κτηματολόγιο…με ραντεβού έχει προσελκύσει μεγάλη μερίδα των πολιτών αφού τους δίνει όλο το χρόνο να προετοιμαστούν χωρίς να κινδυνεύουν να χάσουν τις προθεσμίες.
Σύμφωνα με τα στοιχεία των μελετητών, τα ραντεβού στο νομό Λασιθίου και συγκεκριμένα στον Άγιο Νικόλαο και τη Σητεία έχουν καθοριστεί για τον Απρίλιο ενώ στη Νεάπολη και την Ιεράπετρα για τον Μάιο του 2020. Για παράδειγμα στον Άγιο Νικόλαο από τα 127.233 συνολικά δικαιώματα ραντεβού κλείστηκαν ραντεβού για τα 92.126, στην Ιεράπετρα από τα 171.598 δικαιώματα για τα 82.679 οι δηλώσεις ιδιοκτησίας θα κατατεθούν με ραντεβού και στη Σητεία από τα 214.526 δικαιώματα θα κατατεθούν με ραντεβού τα 47.849.
Συνολικά στις περιοχές αυτές της Κρήτης κλείστηκαν 23.400 ραντεβού για 250.182 δικαιώματα. Σε Βοιωτία και Φωκίδα έχουν κλειστεί 26.000 ραντεβού έως τον Ιούνιο, τα οποία αφορούν 188.000 δικαιώματα ενώ, μέσω ραντεβού, θα κατατεθούν 270.000 δικαιώματα στο Ηράκλειο έως τα τέλη Απριλίου και 85.000 στην Αιτωλοακαρνανία έως και τον Μάρτιο.
Στην Ελληνικό Κτηματολόγιο υπάρχει αισιοδοξία για την πορεία των δηλώσεων ωστόσο στις αβεβαιότητες παραμένουν το τρίπτυχο δημόσιο, ομογενείς και τράπεζες που αν είχαν σπεύσει να δηλώσουν τα δικαιώματά τους, η εικόνα του έργου θα ήταν πολύ καλύτερη.
Πηγή: newmoney.gr
