
# بازسازی مسجد جامع ساری هنوز به پایان نرسیده است/ عدم تکمیل بخش تأسیسات با گذشت 70 روز پس از افتتاح!

Published at: **2019-11-05T10:31:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545048.html/%D8%A8%D8%A7%D8%B2%D8%B3%D8%A7%D8%B2%DB%8C-%D9%85%D8%B3%D8%AC%D8%AF-%D8%AC%D8%A7%D9%85%D8%B9-%D8%B3%D8%A7%D8%B1%DB%8C-%D9%87%D9%86%D9%88%D8%B2-%D8%A8%D9%87-%D9%BE%D8%A7%DB%8C%D8%A7%D9%86-%D9%86%D8%B1%D8%B3%DB%8C%D8%AF%D9%87-%D8%A7%D8%B3%D8%AA--%D8%B9%D8%AF%D9%85-%D8%AA%DA%A9%D9%85%DB%8C%D9%84-%D8%A8%D8%AE%D8%B4-%D8%AA-%D8%B3%DB%8C%D8%B3%D8%A7%D8%AA-%D8%A8%D8%A7-%DA%AF%D8%B0%D8%B4%D8%AA-70-%D8%B1%D9%88%D8%B2-%D9%BE%D8%B3-%D8%A7%D8%B2-%D8%A7%D9%81%D8%AA%D8%AA%D8%A7%D8%AD-)

معاون میراث‌ فرهنگی، صنایع دستی و گردشگری مازندران در خصوص آخرین وضعیت بازسازی مسجد جامع ساری، گفت: کار بازسازی این مسجد هنوز به اتمام نرسیده است.
به گزارش شبکه اطلاع رسانی راه دانا؛ به نقل از بلاغ، مسجد جامع ساری که در 21 تیرماه سال گذشته در یک حادثه آتش‌سوزی دچار حریق شده بود، در آخرین روز از مردادماه امسال پس از حدود یک‌سال انتظار مردم مرکز استان، با حضور وزیر راه و شهرسازی مورد بهره‌برداری قرار گرفت.هر چند کار بازسازی مسجد در بخش‌های مختلف که عموما مربوط به بنا، مناره‌ها، سقف، در و پنجره و غیره بوده انجام شده بود، اما در واقع بنا بر اعلام برخی از مسئولان و همچنین مشاهدات عینی، کار بازسازی مسجد به اتمام نرسیده است و هنوز تا پایان کامل، فاصله وجود دارد.حال از چه رو مراسم افتتاح مسجد جامع ساری با تعجیل و قبل از اتمام کامل بازسازی آن، انجام گرفت، بماند اما آنچه قابل تامل است اینکه، هنوز و پس از بیش از 70 روز از افتتاح مسجد، کار بازسازی آن ادامه دارد و هنوز به پایان نرسیده است.از هر چه بگذریم نمی‌شود از این نکته گذشت که علیرغم رفع مشکل اصلی آتش‌سوزی که به سیستم تاسیسات و اطفای حریق مسجد بر می‌گردد، این مسجد مورد بهره‌برداری قرار گرفت و در همان هفته‌های نخست، یک وقوع یک حریق کوچک، زنگ خطری بود برای دست اندکاران پروژه تا این بخش از پروژه بازسازی را کامل کنند، اما تاکنون این امر در گیرودار اما و اگرها باقیمانده و به سرانجامی نرسیده است.به صراحت باید بگوییم در شرایط فعلی و با وجود عدم تکمیل بخش اطفای حریق، هیچ تضمینی برای پیشگیری از وقوع حادثه‌ای دوباره وجود ندارد و باید دید در صورت وقوع محتمل حادثه‌ای این‌چنینی، چه کسی پاسخگو خواهد بود؟معاون میراث‌فرهنگی اداره‌کل میراث‌ فرهنگی، صنایع دستی و گردشگری مازندران در گفت‌وگو با خبرنگار بلاغ در خصوص آخرین وضعیت بازسازی مسجد جامع ساری اظهار کرد: کار بازسازی این مسجد هنوز به اتمام نرسیده است.مهدی ایزدی افزود: بخش اصلی زیرساخت‌های تاسیساتی، اطفای حریق، سیستم‌های حفاظتی و نورپردازی مسجد باقی مانده است و هنوز تمام نشده است.وی خاطرنشان کرد: در حال حاضر، کار ساختمان مسجد به پایان رسیده است؛ اما اصل کاری که در حادثه گذشته عامل آتش‌سوزی مسجد شده بود و باید اصلاح و ترمیم شود؛ انجام نشده است.ایزدی ادامه داد: در حادثه سال گذشته، بر اساس اتصال سیم‌کشی اسپیلیت و برق رخ داده است، اما همین بخش، کارش تکمیل نشده است و باقیمانده است.وی در پاسخ به این سوال که چه میزان از کار به لحاظ پیشرفت فیزیکی و زمان باقیمانده است؛ گفت: هنوز قرارداد شهرداری ساری با پیمانکار این پروژه به پایان نرسیده است و قرار بود این کار انجام شود.معاون میراث‌فرهنگی مازندران تصریح کرد: در حال حاضر مشکل کار به زمین پشت مسجد بر می‌گردد که باید موتورخانه تاسیسات در آن ساخته و تعبیه شود و هنوز این زمین در تملک و یا اختیار مسجد قرار نگرفته است تا پیمانکار شهرداری، کارش را انجام دهد.ایزدی بیان کرد: اگر این زمین در اختیار مسجد و طبیعتا شهرداری قرار گیرد، قاعدتا کار تاسیسات باقیمانده هم انجام و به پایان خواهد رسیذ.به گفته وی، حدود 80 مسجد و تکیه مازندران ثبت شده میراث هستند و بنا است 25 مورد دیگر هم به این لیست اضافه شود.انتهای پیام/
