
# शिवसेना नेता पर बलात्कार की कोशिश का आरोप, केस दर्ज

Published at: **2019-11-06T12:24:44+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/shiv-sena-leader-booked-for-attempt-to-rape/271606/)

उत्तर प्रदेश के बागपत जिले में एक शिवसेना नेता के खिलाफ गांव की महिला ने कथित रूप से दुष्कर्म के प्रयास का आरोप लगाते हुए तहरीर दी है। पुलिस ने शिकायत के आधार पर मुकदमा दर्ज कर घटना की जांच शुरू कर दी है।
मीडिया रिपोर्ट में पंडित को शिवसेना का जिला प्रमुख बताया गया है और शिवसेना के जिला महासचिव मुकेश कुमार ने भी इसकी पुष्टि की है। समाचार एजेंसी भाषा की रिपोर्ट के मुताबिक, कोतवाली प्रभारी अरविंद कुमार सिंह ने बुधवार को बताया कि कोतवाली क्षेत्र के एक गांव की 23 वर्षीय महिला ने आरोप लगाया कि सोमवार रात नौ बजे कुलदीप पंडित ने उसके पति की अनुपस्थिति में कथित रूप से उसके घर में घुसकर दुष्कर्म करने का प्रयास किया।
उन्होंने बताया कि शोर मचाने पर लोग आ गए, तो कुलदीप फरार हो गया। थाना प्रभारी के अनुसार तहरीर के आधार पर कुलदीप पंडित के खिलाफ विभिन्न धाराओं में मुकदमा दर्ज कर लिया गया है। पीड़ित महिला का मेडिकल परीक्षण कराया गया है और अदालत में बयान दर्ज कराए गए हैं। थाना प्रभारी के अनुसार पुलिस घटना की जांच में जुटी है और फिलहाल इस संबंध में कोई गिरफ्तारी नहीं हुई है।
