
# Само в Plovdiv24.bg: Проговори директорката на градината, в която карали дете да чисти тоалетната!

Published at: **2019-11-07T17:30:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Samo-v-Plovdiv24bg-Progovori-direktorkata-na-gradinata-v-koyato-karali-dete-da-chisti-toaletnata-911949)

Оплакването от майката на детенцето е било подадено до директора на ДГ "Мир" в Пловдив Светлана Джаникян, заяви в специално интервю за Plovdiv24.bg самата тя.
В жалбата се твърди, че леля Стефи (б.а. - помощник-възпитателката Стефка Табакова) налага върху детето Любомир системен тормоз, който датирал още от миналата година. Тормозът бил констатиран още от предишния директор на детската градина, но, според майката на момченцето, явно не са взети мерки. В оплакването се заявява, че на 24.10.2019 г. леля Стефи е превишила своите правомощия и е нарушила правата на детето, налагайки му тормоз. Родителката заявява, че чрез налагане на психически тормоз се налага реален физически тормоз на детето и се застрашава умишлено неговото здраве. 
Описват се няколко случая. На база разкази на момченцето, майката разказва, че леля Стефи три пъти го е наказвала да мие тоалетната. Последния път Любчо казал "Мама не позволява", но въпреки това лелката го накарала да чисти. Майката запознала със случаите тогавашната директорка Йорданка Начева, която се ужасила, извикала лелката и поискала обяснение. Леля Стефи категорично признала всичко, което майката разказала. Начева й казала, че е постъпила зле с детето и е превишила правомощията си. Майката проявила съжаление към помощник-възпитателката и не подала сигнал в РИО и ДАЗД, за да не остане жената без работа, и след като получила уверение, че това повече няма да се повтаря. 
На 24 октомври Любчо отново не могъл да заспи на обяд. Не вдигал шум, само от време на време се завъртал отляво надясно, но не пречел на другите деца да спят. Леля Стефи накарала момченцето да стане от леглото и да стои право. В стаята била и г-жа Гери (б.а. - учителката Гергана Видева), която не реагирала, дори в един момент излязла навън. Майката пита защо в присъствието на педагог лелята си позволява да налага наказания и защо, при положение, че има наказано дете, педагогът Гери си позволява да излезе от стаята, без да каже нищо.
Същия този ден, малко по-късно, леля Стефи наказала още две деца да стоят прави до леглата си, защото не заспали. После казала на Любчо да седне на столче, а другите две остават още малко време прави. Наказанието на другите момченца било отменено. Любчо не бил освободен и не му било позволено да седне със събудилите се вече деца на следобедна закуска, а чак когато те свършили, г-жа Гери му казала да се преоблече и да започне да се храни. Не му дали круша, защото "не е заслужил", въпреки че е изтърпял наказанието си.
В жалбата най-често се чуват изрази като: "системен тормоз", "наказание", "садистично наказание", "превишаване на правомощия", "неангажираност на педагога", "малтретирано дете". Настоява се за най-строги мерки спрямо леля Стефи, които ще удовлетворят родителите, в противен случай те ще се обърнат към РИО, МОН, КЗПД и по съдебен път.
Пространното оплакване е подадено до директорката Светлана Джаникян на 25 октомври, която от своя страна я е входирала в Общината заедно с докладна за описаната ситуация, включително писмени обяснения от лелята и учителката.
Лелята признава, че детето е изправено и наказвано, а учителката казва, че не му е дадена круша, защото другите деца били изяли и неговата. 
Директорката Светлана Джаникян е в ДГ "Мир" от 3 месеца. Тя твърди, че в тази група (б.а. - 3-а група) не са прилагани никакви мерки за личностна подкрепа нито на това дете, нито на други деца, въпреки че от три години има проблеми в тази група. Предишната седмица директорката вкарала психолог. Имала идея да започне да прилага мерки за личностна подкрепа в групата, но проблемите ескалирали преждевременно. 
Джаникян обяснила на помощник-възпитателката последствията от действията й по закон и Стефка Табакова решила да подаде заявление за напускане. Цялата документация била входирана в Общината.
Междувременно, според директорката, помощник-възпитателката и учителката Гергана намерили форма да предизвикат някои от родителите на групата да се изправят в тяхна защита, обвинявайки детето, че било агресивно и предизвикали родителска среща. Всички усилия от страна на директор Джаникян и помощта на експерт от Общината да се овладеят нападките срещу родителите на малтретираното дете - единият от бащите искал да набие бащата на въпросното дете.
Светлана Джаникян обяснява, че неоснователните нападки срещу нея са повлияли негативно на здравославното й състояние, потърсила лекарска помощ и й назначили домашно лечение.
"Използвайки отсъствието ми от детската градина и осъзнавайки причинените от възпитателката и учителката вреди върху психичното състояние на децата и техните родители, осъзнавайки, че техните действия не биха останали без последствия, съобразени със законите, двете са представили манипулативно изменен разказ на обективната истина, настройвайки част от колектива и част от родителите в групата срещу моето управление, за да прикрият своите действия, измествайки фокуса от наболелия проблем. Но аз съм в детската градина, за да защитавам живота и здравето на децата и да работя в полза на тяхното психическо здраве. Моят "грях" е, че не потулих ситуацията и защитих правата на детето и неговите родители" - заявява директор Джаникян. 
Директорката отхвърля твърденията, че "управлява от коридора" и заяви, че е провела педагогически съвет в началото на годината, присъства на всички родителски срещи и всеки ден минава поне два пъти през всяка група.
