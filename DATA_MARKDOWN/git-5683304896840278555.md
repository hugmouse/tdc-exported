
# ആസിയാൻ സമ്മേളനത്തിൽ ഇന്ത്യ തടയിട്ടു: ആർസിഇപി കരാർ വഴിമുട്ടുന്നു

Published at: **2019-11-04T01:11:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/india/2019/11/04/asean-summit-india-against-rcep.html)

ബാങ്കോക്ക് ∙ വിശാല ഏഷ്യ മേഖലാതല സമഗ്ര സാമ്പത്തിക പങ്കാളിത്ത (ആർസിഇപി) കരാർ അനിശ്ചിതത്വത്തിൽ. ആസിയാൻ സമ്മേളനത്തിൽ ആർസിഇപി കരാർ പരാമർശിക്കുക പോലും ചെയ്യാതെ പ്രധാനമന്ത്രി നരേന്ദ്ര മോദി. നിലവിലുള്ള കരാറുകൾ കൂടുതൽ ശക്തിപ്പെടുത്താനുള്ള ആവശ്യത്തിലേക്കു പ്രധാനമന്ത്രിയുടെ പ്രസംഗം ഒതുങ്ങി.
ആസിയാൻ രാജ്യങ്ങളുമായി കര,നാവിക, വ്യോമ ഗതാഗതം അടക്കം വിവിധ മേഖലകളിൽ കൂടുതൽ സഹകരണത്തിനുള്ള നിർദേശങ്ങൾ അദ്ദേഹം സമർപ്പിച്ചു. സമുദ്രസുരക്ഷ, മത്സ്യബന്ധനം, കൃഷി, എൻജിനീയറിങ്, ഡിജിറ്റൽ വിദ്യ, ശാസ്ത്രഗവേഷണം തുടങ്ങിയ മേഖലകളിൽ സഹകരണം വർധിപ്പിക്കാൻ സാധ്യത നിലനിൽക്കുന്നതായും അദ്ദേഹം ചൂണ്ടിക്കാട്ടി.
ചൈനയിൽനിന്നുള്ള ഇറക്കുമതി പ്രളയം തടയാനും ആഭ്യന്തര ഉൽപന്ന മേഖല സംരക്ഷിക്കാനും ലക്ഷ്യമിട്ട് ഇന്ത്യ മുന്നോട്ടു വച്ചിട്ടുള്ള പുതിയ ആവശ്യങ്ങൾ ആർസിഇപി കരാറിന്റെ വഴിയടയ്ക്കാതിരിക്കാൻ നേതാക്കൾ കഠിനശ്രമം നടത്തിവരുകയാണ്. ഇന്നു താൽക്കാലിക കരാറെങ്കിലും ഉണ്ടാക്കാമെന്ന പ്രതീക്ഷയിലാണു പല രാജ്യങ്ങളും.
2020 ഫെബ്രുവരിയോടെ ചർച്ച പൂർത്തിയാക്കി വിയറ്റ്നാം ഉച്ചകോടിയിൽ കരാർ പാസാക്കാമെന്നു സൂചനയുണ്ട്. ഇന്ത്യയില്ലാതെ മുന്നോട്ടുപോകാമെന്നു ചില രാജ്യങ്ങൾ നിർദേശിച്ചെങ്കിലും ഇന്ത്യ പിന്മാറിയിട്ടില്ലെന്നു തായ്‌ലൻഡ് വാണിജ്യമന്ത്രി ജുറിൻ ലക്സനാവിസിത് വിശദീകരിച്ചു.
ഇന്ത്യ കൂടി ഉണ്ടായാൽ ചൈനയുടെ മേൽക്കോയ്മ ഒഴിവാകുമെന്ന താൽപര്യമാണ് മിക്ക ആസിയാൻ രാജ്യങ്ങൾക്കുമുള്ളത്. യുഎസിന്റെ താൽപര്യക്കുറവും പ്രശ്നമാണ്. ഇതിനിടെ, വർഷങ്ങളായി ആസിയാനുമായി തർക്കം നിലനിൽക്കുന്ന ദക്ഷിണ ചൈനാക്കടലിൽ എല്ലാവർക്കും സ്വീകാര്യമായ ‘പെരുമാറ്റച്ചട്ട’ സന്നദ്ധത ചൈനീസ് പ്രധാനമന്ത്രി ലി ചെകിയാങ് പ്രകടിപ്പിച്ചു.  
ആസിയാൻ–ഇന്ത്യ, ഈസ്റ്റ് ഇന്ത്യ, ആർസിഇപി സമ്മേളനങ്ങളിൽ പങ്കെടുക്കാനാണ് 3 ദിവസ പരിപാടികളുമായി പ്രധാനമന്ത്രി ബാങ്കോക്കിലെത്തിയത്. ദക്ഷിണപൂർവേഷ്യയിലെ ഏറ്റവും ശക്തമായ സാമ്പത്തിക സഹകരണ കൂട്ടായ്മയായ ആസിയാനിൽ ഇന്തൊനീഷ്യ, മലേഷ്യ, ഫിലിപ്പീൻസ്, സിംഗപ്പുർ, തായ്‌ലൻഡ്, ബ്രൂണയ്, വിയറ്റ്നാം, ലാവോസ്, മ്യാൻമർ , കംബോഡിയ എന്നിവ‍യാണുള്ളത്.
യുഎസ്, ചൈന, ജപ്പാൻ, ഓസ്ട്രേലിയ തുടങ്ങിയ രാജ്യങ്ങളുമായി സഹകരിച്ചാണു പ്രവർത്തനം. ചൈനയുടെ ആശീർവാദത്തോടെയുള്ള ആർസിഇപി കരാറിൽ 16 രാജ്യങ്ങളുടെ പങ്കാളിത്തമുണ്ടാകും. ചൈനയുടെ വ്യാപാരമേധാവിത്വമാണ് ഇന്ത്യയുടെ ആശങ്ക. കരാർ യാഥാർഥ്യമായാൽ അതിൽ ലോകജനസംഖ്യയുടെ പാതിയും ലോകത്തിലെ മൂന്നിലൊന്ന് ആഭ്യന്തര ഉൽപാദനവും ഉൾപ്പെടും. കരാറിൽ യുഎസ് പങ്കാളിയല്ല.
