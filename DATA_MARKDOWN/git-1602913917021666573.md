
# ​Banca Internaţională de Investiţii a listat astăzi obligaţiuni de 500 mil. lei pentru a-şi finanţa portofoliul de credite şi noile împrumuturi acordate statelor membre UE. Instituţia are un program de capitalizare cu 200 mil. euro până la finalul anului 2020

Published at: **2019-11-07T12:01:53+00:00**

Author: **Tibi Oprea**

Original: [Ziarul Financiar](https://www.zf.ro/burse-fonduri-mutuale/banca-internationala-investitii-listat-astazi-obligatiuni-500-mil-lei-finanta-portofoliul-credite-noile-imprumuturi-acordate-statelor-membre-ue-institutia-program-capitalizare-200-mil-euro-pana-18551812)

Banca Internaţională de Investiţii (IIB) a atras 500 mil. lei printr-o emisiune de obligaţiuni (simbol bursier - IIB22) cu maturitate de trei ani, la o dobândă de 3,98% pe an, respectiv cel mai mic cost obţinut vreodată de către IIB aferent unei emisiuni de obligaţiuni în moneda locală, în cadrul unei noi runde de capitalizare.
„IIB a fost primul emitent care a listat şi a tranzacţionat obligaţiuni denominate în euro la BVB în anul 2017, am repetat acest lucru în 2018 şi acum am realizat cea mai mare emisiune de obligaţiuni corporative sau emise de o instituţie financiară internaţională pe piaţa locală de capital şi am reuşit să obţinem cel mai mic cost înregistrat vreodată de IIB pentru astfel de instrumente. Recentele decizii strategice ale acţionarilor, cum ar fi relocarea sediului IIB la Budapesta şi aprobarea unei noi runde de capitalizare, au condus la îmbunătăţirea ratingului şi a performanţei financiare”, spune Jozef Kollar, prim-vicepreşedintele consiliului de administraţie al băncii, în cadrul evenimentului organizat cu ocazia admiterii la tranzacţionare a obligaţiunilor IIB22.
Obligaţiunile IIB22 au fost cumpărate de 18 investitori instituţionali (bănci, administratori de fonduri, fonduri de pensii, asigurători şi fonduri mutuale). Investitorii offshore au reprezentat aproximativ 12% din emisiune. În urma acestei tranzacţii, piaţa de capital din România este în prezent cea mai mare piaţă de pe care IIB a atras finanţare (44% din totalul finanţării pe termen lung), iar datoria în lei are cea mai mare pondere (27%) defalcată pe moneda în care au fost emise obligaţiunile.
Fondurile obţinute de către IIB vor avea ca destinaţie finanţarea portofoliului de credite existent şi a noilor împrumuturi acordate statelor membre Uniunii Europene, precum şi refinanţarea datoriilor.
Jozef Kollar a afirmat în deschiderea şedinţei de tranzacţionare de joi că Banca Internaţională de Investiţii are un program de capitalizare de 200 de milioane de euro până la sfârşitul anului 2022. El a spus că cinci acţionari au trimis deja scrisorile de subscriere, iar România nu se află printre aceştia ca urmare a procedurilor interne.
Prima rundă de finanţare derulată de IIB pe piaţa de capital din România a fost în anul 2015, când instituţia financiară a atras 111 mil. lei, iar de atunci banca a emis în fiecare an obligaţiuni, atât în lei, cât şi în euro, pe bursa de la Bucureşti, ajungând la un total de aproape 2,2 mld. lei (467 mil. euro). Dintre cele cinci emisiuni, primele două au fost deja rambursate.
“S-a creat deja o relaţie puternică de incredere cu baza investitionala din Romania. Suntem prezenti pe aceasta piata deja de 5 ani si acest lucru se reflecta in rezultatul de astazi. Am reusit sa stabilim puncte de referinta in piata obligatiunilor din Romania”, spune Jozef Kollar.
Emisiunea a fost intermediată de BT Capital Partners, divizia de investment banking şi pieţe de capital a Bancii Transilvania, alături de ING Bank Romania.
„Rezultatele extraordinare ale celei de-a cincea emisiuni a International Investment Bank pe piaţa din România sunt rezultatul muncii începute în 2015. Apreciem deosebit parteneriatul care a trecut testul timpului şi suntem onoraţi că putem fi parte a acestei poveşti de succes”, a declarat Daniela Secara, director general al BT Capital Partners.
IIB este o instituţie de dezvoltare multilaterală fondată în 1970 în baza Acordului interguvernamental de instituire a IIB şi a Cartei sale. Cei nouă membri/acţionari ai Băncii sunt Bulgaria, Cuba, Republica Cehă, Ungaria, Mongolia, România, Rusia, Slovacia şi Vietnam.
