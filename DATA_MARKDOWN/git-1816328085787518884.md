
# ஐ.எஸ். பயங்கரவாத குழு தலைவர் அல் பாக்தாதியின் சகோதரி கைது

Published at: **2019-11-05T00:00:00+00:00**

Author: ****

Original: [Dailythnathi.com](https://www.dailythanthi.com/News/World/2019/11/05093234/Turkish-authorities-capture-sister-of-Abu-Bakr-alBaghdadi.vpf)

அங்காரா,சிரியாவில் அரசுக்கு எதிராக கிளர்ச்சியாளர்கள் போராட்டத்தில் ஈடுபட்டு வருகின்றனர்.  அந்நாட்டில் ஆதிக்கம் செலுத்தி வரும் ஐ.எஸ். பயங்கரவாதிகளும் பொதுமக்கள் மீது தொடர்ந்து தாக்குதல் நடத்தி வருகின்றனர்.  இதில், பெண்கள், குழந்தைகள் என லட்சக்கணக்கான பொதுமக்கள் உயிரிழந்து உள்ளனர்.  இது அரசுக்கு பெரும் சிக்கலை ஏற்படுத்தி உள்ளது.
சிரியாவில் உள்ள ஐ.எஸ். அமைப்பின் தலைவராக செயல்பட்டு வந்தவர் அபு பக்கர் அல் பாக்தாதி (வயது 48).  கடந்த 2012ம் ஆண்டில் இருந்து அவர் தேடப்படும் பயங்கரவாதியாக அறிவிக்கப்பட்டார்.இந்த நிலையில், சிரியாவின் வடமேற்கே இத்லிப்பில், அல் பாக்தாதி பதுங்கி இருக்கிறார் என உளவு அமைப்பின் தகவல் கிடைத்தது.இதனை அடுத்து அமெரிக்க ராணுவ படைகள் கடந்த அக்டோபர் 26ந்தேதி இரவில் அந்த பகுதிக்கு சென்று தாக்குதலில் ஈடுபட்டன.  இதில், அல் பாக்தாதி கொல்லப்பட்டு உள்ளார் என சிரிய அரசு உறுதிப்படுத்தி உள்ளது.அல் பாக்தாதி கொல்லப்பட்ட தகவலை அதிகாரப்பூர்வமாக அறிவித்த அமெரிக்க அதிபர் டொனால்டு டிரம்ப், உலகம் இனி பாதுகாப்புடன் இருக்கும் என்றும் கூறினார்.இந்நிலையில், அல் பாக்தாதியின் மூத்த சகோதரி ராஸ்மியா (வயது 65) கைது செய்யப்பட்டு உள்ளார் என்ற தகவலை துருக்கி அரசு தெரிவித்து உள்ளது.வட சிரியாவின் அலெப்போ பகுதியில் அஜாஸ் நகரில் நேற்று மாலை தனது கணவர் மற்றும் உறவினர்களுடன் ஒன்றாக வசித்து வந்த ராஸ்மியாவை துருக்கிய அதிகாரிகள் கைது செய்துள்ளனர்.  இவருக்கு பயங்கரவாத அமைப்புடன் தொடர்பு இருக்க கூடும் என நம்பப்படுகிறது.  இதனால் பல ரகசிய தகவல்கள் கிடைக்கும் என்றும் கூறப்படுகிறது.
