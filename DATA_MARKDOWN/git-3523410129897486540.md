
# 
        کردها برای توافق با دمشق شرط گذاشتند
      

Published at: **2019-11-07T13:35:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638662/%DA%A9%D8%B1%D8%AF%D9%87%D8%A7-%D8%A8%D8%B1%D8%A7%DB%8C-%D8%AA%D9%88%D8%A7%D9%81%D9%82-%D8%A8%D8%A7-%D8%AF%D9%85%D8%B4%D9%82-%D8%B4%D8%B1%D8%B7-%DA%AF%D8%B0%D8%A7%D8%B4%D8%AA%D9%86%D8%AF)

به گزارش بولتن نیوز، مظلوم عبدی، فرمانده نیروهای سوریه دموکراتیک "قسد" در واکنش به اظهارات بشار اسد، رئیس جمهوری سوریه درباره مسئله کردها به شبکه کرد زبان "روداو" گفت، واقعیت این است که ما انتظار داریم دیدگاه دولت سوریه بهتر و مثبت‌تر باشد.
عبدی گفت، اقداماتی وجود دارد که می‌توانیم آنها را مثبت ارزیابی کنیم.وی با اشاره به "تاکید دمشق بر توافق با کردها، مذاکره با آنها و ایستادن در کنارشان در برابر اشغالگری ترکیه" گفت، رویکرد اسد در قبال مسئله کردها و حل و فصل مسئله منطقه شمال و شمال شرقی سوریه کافی نبود.
وی تصریح کرد: ما دو شرط اساسی برای توافق با دولت سوریه داریم؛ اول اینکه مدیریت کنونی در شمال و شرق کشور به عنوان بخشی از  مدیریت عمومی سوریه در چارچوب قانون اساسی به رسمیت شناخته شود.دوم اینکه نیروهای سوریه دموکراتیک به عنوان یک نهاد مستقل و خصوصی به فعالیت خود ادامه دهند یا به عبارتی استقلال خود را در چارچوب نظام امنیت عمومی سوریه حفظ کند.
وی گفت: درخواست کردها این است که ساختار نظامی خود را حفظ کنند و به عنوان بخشی از ارتش سوریه،  در مناطق استقرار خود یعنی همه مناطق شمال و شرق سوریه وظایف خود در حفاظت از این مناطق را انجام دهند.اما دولت سوریه فکر دیگری در سر دارد.دمشق می‌پذیرد که کردها بخشی از ارتش آن باشند اما بدون استقلال نظامی آنها.پس دولت می‌خواهد این نیروها در قالب فرد و یا رهبر به ارتش بپیوندند که ما این امر را نمی‌پذیریم.
وی گفت، تحریم‌های کنونی کنگره آمریکا اگر به مرحله اجرا درآید، ترکیه تهاجم خود را متوقف خواهد کرد.
عبدی درباره حضور آمریکا در مناطق چاه‌های نفتی ادعا کرد:‌ همه می‌دانند آمریکا به نفت احتیاج ندارد.آنها می‌گویند که نمی‌خواهند نفت به دست داعش و دولت سوریه و یا نیروهای دیگر بیفتد . لازم است آمریکایی‌ها اینجا بمانند تا بخشی از این توازن باشند.
