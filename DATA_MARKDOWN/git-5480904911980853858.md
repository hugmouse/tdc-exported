
# Českobudějovický lídr první hokejové ligy vyhrál na Slavii 7:2

Published at: **2019-11-02T21:08:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ceskobudejovicky-lidr-prvni-hokejove-ligy-vyhral-na-slavii-7-2-/1816388?utm_source=rss&utm_medium=feed)

Praha - Hokejisté vedoucího Motoru České Budějovice vyhráli ve 20. kole první ligy na ledě Slavie 7:2 a naplno bodovali podesáté za sebou. Vládnou tabulce už o deset bodů před druhými Litoměřicemi, které vyhrály doma nad Jihlavou 3:1. Na lavičce Dukly skončil po porážce trenér Petr Vlk.
Slavia doma prohrála po sedmi vítězstvích v řadě. Po dvou gólech Motoru vstřelili Jan Veselý a Zdeněk Doležal, který si navíc připsal asistenci. Čtyři přihrávky zaznamenal Roman Přikryl.
Duelu v Edenu předcházel slavnostní ceremoniál, při kterém bylo slavnostně vyřazeno číslo 7 obránce Petra Kadlece. Stal se šestým hokejistou, kterému se ve Slavii této pocty dostalo, po Vladimíru Růžičkovi (87), Michalu Supovi (8), Josefu Beránkovi (19), Josefu Vašíčkovi (63) a Pavlu Kolaříkovi (72).
Dvaačtyřicetiletý slávistický odchovanec Kadlec získal s mateřským klubem oba triumfy v letech 2003 a 2008 a je rekordmanem extraligy s 1250 zápasy za Slavii a Plzeň.
Slavia držela s favoritem dvě třetiny krok. Od 18. minuty vedla, když Daniel Vrdlovec využil přesilovou hru. Ve druhé části nejdříve rovněž v početní výhodě vyrovnal Veselý, ale v 36. minutě v oslabení vrátil Pražanům vedení Jiří Doležal.
Obrat zahájil 51 sekund před druhou pauzu Zdeněk Doležal v další přesilovce. Ve výhodě pěti proti třem ve 46. minutě otočil stav Miloslav Holec. Potom se prosadili ještě Václav Karabáček, v další přesilovce Jiří Šimánek a podruhé v utkání Zdeněk Doležal a Veselý.
Litoměřice počtvrté za sebou naplno bodovaly a vyhrály osmý z posledních devíti duelů. Nad Jihlavou vedly od páté minuty po brance Patrika Marcela, v závěru první části sice vyrovnal v přesilové hře Matěj Pekr, ale v druhé třetině rozhodli o vítězství Stadionu Peter Jánský a Miroslav Kukla, který využil přesilovku.
Jihlava prohrála třetí z uplynulých pěti zápasů a klesla na deváté místo. Po utkání skončil po více než devíti letech na lavičce Dukly trenér Vlk. "Petru Vlkovi děkuji za dlouholetou trenérskou práci pro organizaci HC Dukla Jihlava, přeji mu mnoho úspěchů v jeho další práci. Věřím, že tato změna přinese impulz k lepším výsledkům týmu," uvedl jednatel Dukly Bedřich Ščerban na klubovém webu.
Na třetí místo klesl Přerov, který podlehl v Benátkách nad Jizerou 1:2 po samostatných nájezdech a neuspěl poprvé po čtyřech vítězstvích. Na vedoucí branku hostů, kterou v úvodu vstřelil Tomáš Sýkora, odpověděl v 35. minutě v přesilové hře Radek Duda. V rozstřelu rozhodl Adam Klapka a Benátky nad Jizerou se radovaly z prvního vítězství po šňůře pěti proher.
Čtvrtá Poruba neuspěla na ledě poslední Kadaně a podlehla 2:3. Pro Trhače to byla teprve druhá výhra v sezoně. Dvěma góly k tomu přispěl Roman Chlouba a vítěznou branku vstřelil v 37. minutě Jan Müller.
První výhry ve třetím utkání na lavičce Prostějova se dočkal kouč Ladislav Lubina, který nahradil Jiřího Vykoukala. Jestřábi zdolali Frýdek-Místek 3:2.
--------

        Slavia Praha - Motor České Budějovice 2:7 (1:0, 1:2, 0:5)
      
Branky: 18. Vrdlovec, 36. J. Doležal - 28. a 58. J. Veselý, 40. a 56. Z. Doležal, 46. Holec, 49. Karabáček, 52. Šimánek. Rozhodčí: Dědek, Ondráček - O. Doležal, Kleprlík. Vyloučení: 8:4. Využití: 1:4. V oslabení: 1:0. Diváci: 3137.

        Litoměřice - Jihlava 3:1 (1:1, 2:0, 0:0)
      
Branky: 5. Marcel, 27. Jánský, 37. Kukla - 18. Pekr. Rozhodčí: Souček, Čáp - Štofa, Beneš. Vyloučení: 6:5. Využití: 1:1. Diváci: 1470.

        Prostějov - Frýdek-Místek 3:2 (1:0, 0:1, 2:1)
      
Branky: 7. Račuk, 54. R. Pilař, 54. Nouza - 21. Haman, 57. Kaukič. Rozhodčí: Vrba, Skopal - Měkýš, Zedník. Vyloučení: 3:3. Bez využití. V oslabení: 0:1. Diváci: 1059.

        Sokolov - Havířov 3:5 (1:2, 1:1, 1:2)
      
Branky: 9. Jiskra, 25. Osmík, 48. J. Vrána - 18. a 59. J. Baláž, 10. Starý, 29. F. Seman, 50. Fridrich. Rozhodčí: Zubzanda, M. Petružálek - Hnát, Tichý. Vyloučení: 3:5. Využití: 1:1. Diváci: 720.

        Benátky nad Jizerou - Přerov 2:1 po sam. nájezdech (0:1, 1:0, 0:0 - 0:0)
      
Branky: 35. R. Duda, rozhodující sam. nájezd Klapka - 6. T. Sýkora. Rozhodčí: Barek, Pavlovič - Ševic, Votrubec. Vyloučení: 2:4. Využití: 1:0. Diváci: 219.

        Kadaň - Poruba 3:2 (1:1, 2:1, 0:0)
      
Branky: 9. a 29. Chlouba, 37. J. Müller - 17. Kanko, 26. Obdržálek. Rozhodčí: Grech, T. Veselý - Coubal, Flegl. Vyloučení: 4:6, navíc J. Müller (Kadaň) 10 min. Využití: 2:0. Diváci: 353.

        Třebíč - Vsetín 2:3 (1:1, 0:1, 1:1)
      
Branky: 14. O. Malec, 47. R. Havlát - 5. Dostálek, 38. Slováček, 56. Hunkes. Rozhodčí: J. Doležal, Kopeček - Kotlík, O. Polák. Vyloučení: 2:5. Využití: 0:2. Diváci: 1734.

        Páteční předehrávka:
      

        Ústí nad Labem - Chomutov 1:3 (0:2, 1:0, 0:1)
      
Branky: 35. Kružík - 15. Tomica, 17. L. Klíma, 60. Žovinec. Rozhodčí: M. Petružálek, Kostourek - Podrazil, Axman. Vyloučení: 3:3. Bez využití. Diváci: 1091.
--------

        Středa 13. listopadu - 21. kolo:
      
17:30 Vsetín - Kadaň, Poruba - Ústí nad Labem, Chomutov - Benátky nad Jizerou, Motor České Budějovice - Jihlava,
18:00 Sokolov - Litoměřice, Havířov - Prostějov, Frýdek-Místek - Třebíč, Přerov - Slavia Praha.
