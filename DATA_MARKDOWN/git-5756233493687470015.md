
# پیش‌بینی یک اصولگرا درباره سرلیستی قالیباف در تهران

Published at: **2019-11-03T12:27:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619624/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%DB%8C%DA%A9-%D8%A7%D8%B5%D9%88%D9%84%DA%AF%D8%B1%D8%A7-%D8%AF%D8%B1%D8%A8%D8%A7%D8%B1%D9%87-%D8%B3%D8%B1%D9%84%DB%8C%D8%B3%D8%AA%DB%8C-%D9%82%D8%A7%D9%84%DB%8C%D8%A8%D8%A7%D9%81-%D8%AF%D8%B1-%D8%AA%D9%87%D8%B1%D8%A7%D9%86)


        حضور قالیباف در انتخابات مجلس از جمله موضوعات مطرح در تحلیل های رسانه ای بود تا آن که روز گذشته سرلیستی او در جریان اصولگرا قطعی شد.
      

        آفتاب‌‌نیوز :
      
قالیباف سرلیست اصولگرایان در انتخابات مجلس می شود. خبری کوتاه اما پرحاشیه. از همان ساعاتی که این خبر روی خروجی رسانه ها قرار گرفت واکنش به آن شروع شد، کسانی همچون احمد توکلی و مرتضی طلایی از چنین اتفاقی استقبال کردند چون معتقد بودند سابقه خوب قالیباف در شهرداری تهران به کمک اصولگراها خواهد آمد اما در مقابل عده ای نیز درباره اش موضع منفی گرفتند.
ابراهیم فیاض درباره قرار گرفتن نام قالیباف بر صدر فهرست تهران اصولگرایان به نامه نیوز گفت: قالیباف نمی تواند توفیقی به دست آورد و شکست می خورد. اگر سابقه او در شهرداری می توانست کمکش کند در انتخابات ریاست جمهوری این اتفاق می افتاد اما مردم تهران به او رأی ندادند.
این تحلیل‌گر مسائل سیاسی یادآور شد: آقایان قالیباف، احمدی نژاد، روحانی و ظریف نسل تمام شده های سیاسی هستند و باید بروند. اگر بخواهیم همچنان براساس این نسل ادامه دهیم اوضاع کشور خیلی خراب می شود چون این افراد بیشتر مقابل حرکت جامعه ایستگاه می زنند و مانع تحرک می شوند.
وی افزود: الان اصولگرا و اصلاح طلب در نگاه مردم تبدیل به تام و جری شدند. دائم یکی دنبال دیگری می دود در حالی که باید این رویکرد را رها کنند و به فکر راه حل های عملی برای حل مشکلات کشور باشند. نسل فعلی اصلاح طلبان و اصولگرایان اگر خیلی راست می گویند اندیشه پردازی کنند و خاطرات شان را برای نسل آینده بنویسند.
این استاد دانشگاه اظهار کرد: اگر نسل جوان، متخصص، متفکر و تکنوکرات به مجلس آینده وارد نشود با مشکلات زیادی در اداره کشور مواجه خواهیم شد، آقایان اصولگرا و اصلاح طلب باید این واقعیت را جدی بگیرند، شعارهای ایدئولوژیک گذشته را کنار بگذارند و به دنبال نیروهای تکنوکرات جوان باشند. اگر این اتفاق نیفتد دچار یک نوع فئودالیسم سیاسی می شویم که آن وقت باید فاتحه کشور را خواند.
وی با بیان این که باید رجوع جناح های سیاسی به تکنوکرات ها از انتخابات مجلس شروع شود و در انتخابات ریاست جمهوری ۱۴۰۰ نیز دنبال شود، افزود: اصلاح طلبان هم به این نتیجه رسیدند که برای انتخابات مجلس شورای اسلامی شعارهای غیر سیاسی بدهند و لیست را با چهره های تکنوکرات ببندند تا رأی بیاورند.

        مردم بر اساس سرلیست جناح‌ها رأی نمی دهند
      
همچنین مصطفی هاشمی طبا درباره افزایش شانس اصولگراها برای پیروزی در انتخابات مجلس با سرلیستی قالیباف به نامه نیوز گفت: گفتمان اصولگرایی معلوم نیست چیست چون در آن گروه های مختلف حضور دارند بنابراین این طور نیست که مردم گفتمان اصولگرایی را مبنا قرار داده و طبق آن رأی دهند. ثانیا آقای قالیباف همانقدر که در تهران موافق دارد، مخالف هم دارد. یعنی این طور نیست که فقط موافق داشته باشد.
وی با بیان این که مردم بر اساس سرلیست جناح‌ها رأی نمی دهند، اظهار کرد: زمان انتخابات مردم بیشتر در دقایق آخر تصمیم می گیرند چه رأیی را به داخل صندوق بیندازند.
این فعال سیاسی اصلاح طلب در پاسخ به این سوال که سرلیست شدن یک شخصیت سیاسی در تهران تضمینی برای ریاست او بر مجلس آینده خواهد بود؟ بیان کرد: خیر چنین اصلی نیست، کما این که سه دوره است که آقای لاریجانی از قم می آید و رئیس مجلس می شود چون انتخابات داخل پارلمان معادلات خاص خود را دارد.
