
# রক্ত গড়িয়ে যাচ্ছে চারদিকে লাশ আর লাশ

Published at: **2019-11-01T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/457851/%E0%A6%B0%E0%A6%95%E0%A7%8D%E0%A6%A4-%E0%A6%97%E0%A7%9C%E0%A6%BF%E0%A7%9F%E0%A7%87-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87-%E0%A6%9A%E0%A6%BE%E0%A6%B0%E0%A6%A6%E0%A6%BF%E0%A6%95%E0%A7%87-%E0%A6%B2%E0%A6%BE%E0%A6%B6-%E0%A6%86%E0%A6%B0-%E0%A6%B2%E0%A6%BE%E0%A6%B6)

গাফফার খান চৌধুরী ॥ ভাগ্যের কি নির্মম পরিহাস! যে শিশুরা পানি এনে দিল, আর সেই পানি দিয়েই তৈরি গ্যাস বিস্ফোরণে ওসব শিশুর মৃত্যু হলো। বেলুন ফোলানোর জন্য বেলুন বিক্রেতা আবু সাঈদ ভ্যানে করে খালি গ্যাস সিলিন্ডারটি নিয়ে আসেন। এরপর ভ্যানটি দাঁড় করান বস্তির তিন রাস্তার মোড়ে। যেখানে সবচেয়ে বেশি শিশু খেলা করে। এরপর সিলিন্ডারের মুখ খুলে তাতে পাউডার ঢেলে দেন। উপস্থিত শিশুদের পানি এনে দিতে বলেন। শিশুরা পানি এনে দেয়। প্রায় আড়াই ফুট উঁচু সিলিন্ডারটি পানি দিয়ে প্রায় পূর্ণ করে সেটি ঝাঁকাতে থাকে। ঝাঁকানোর পর তাতে ছিপি লাগিয়ে আবারও জোরে ঝাঁকাতে থাকে। ঠিক তখনই বিকট শব্দে সিলিন্ডারটি বিস্ফোরিত হয়। সঙ্গে সঙ্গে চারদিকে থাকা পাঁচ শিশু ছিন্ন ভিন্ন হয়ে যায়। সেখান দিয়ে যাওয়া জান্নাত নামের এক নারীর ডান হাত বিচ্ছিন্ন হয়ে পড়ে যায় রাস্তায়। রক্তে পুরো এলাকা ভেসে যায়। গগনবিদারি আর্তনাদে ভারি হয় পুরো এলাকা। সেই আর্তনাদ থামছে না। মৃতের সংখ্যা বাড়ছে, সেই সঙ্গে বাড়ছে আর্তনাদ।
সিলিন্ডার বিস্ফোরণের এমন লোমহর্ষক বর্ণনা দিলেন মনির হোসেন। ঘটনাস্থল থেকে তার দোকানের দূরত্ব মাত্র দশ ফুট পূর্ব দিকে। তিনি বলছিলেন, প্রতিদিনের মতো দোকানে বসে আছি। আর প্রতিদিনই আবু সাঈদ নামের ওই গ্যাস বেলুন বিক্রেতা আসেন। সেদিনও অন্য দিনের মতো গ্যাস সিলিন্ডার, চুপসানো বেলুনের প্যাকেট, পাউডার, চার্জার লাইট ভ্যানে তুলে ঠেলতে ঠেলতে নিয়ে এখানে আসেন। প্রায় ছয় মাস ধরে সাঈদ সেখানে গ্যাস বেলুন বিক্রি করেন। ফলে এমন দৃশ্য প্রতিদিনের সেখানকার বাসিন্দাদের দেখা।
প্রথমে সাঈদ গ্যাস সিলিন্ডারটি মাটিতে নামান। এরপর আস্তে আস্তে গোছগাছ করেন। তারপর একটি পলিথিনের প্যাকেট থেকে পাউডার সিলিন্ডার মুখ খুলে তাতে ঢেলে দেন। এ দৃশ্য নিত্যদিনের। তাকে ঘিরে তামাশা দেখছিল শিশুরা। এরপর তিনি শিশুদের পানি এনে দিতে বলেন।
যেসব শিশু পানি এনে দেয়, তাদের দু’ একটি ফেলুন ফ্রি দেয়। ফ্রি বেলুনের লোভে শিশুরা যে যার যার মতো জগ, গ্লাস আর বোতল নিয়ে বস্তি থেকে পানি এনে দিতে থাকে। শিশুরা পানি এনে দেয়, আর সাঈদ সেই পানি সিলিন্ডারের ভেতরে ঢালে। ঢালে আর আস্তে আস্তে সিলিন্ডার নাড়াতে থাকে। যাতে ভেতরে থাকা পাউডার গলে যায়। প্রায় আড়াই ফুট উচু সিলিন্ডারটি। অনেক পানি লাগে। অনেকটা প্রায় সাড়ে ১২ কেজি ওজনের রান্না করার সিলিন্ডারের মতো দেখতে। সিলিন্ডারে একটি নির্দিষ্ট পরিমাণ পানি দিতে হয়। সাধারণত ৪/৫ ইঞ্চি বাকি থাকতে সিলিন্ডারের মুখ শক্ত ছিপি দিয়ে বন্ধ করে দিতে হয়।
ওইদিনও তিনি তাই করেছেন। লোহার ছিপি লাগিয়ে দিয়ে সিলিন্ডারটি ঝাঁকুনি দিচ্ছিলেন। ছিপিটি দিয়ে যাতে গ্যাস লিক না করে এজন্য ছিপিটির ওপর লোহার হাতুড়ি দিয়ে জোরে একটি আঘাত করেন। আঘাত করা মাত্রই বিকট শব্দে পুরো এলাকা কেঁপে ওঠে। পুরো এলাকা ধোঁয়ায় অন্ধকার হয়ে যায়। শিশুদের চিৎকারের আওয়াজ ভেসে আসতে থাকে। আমার দোকান পুরোপুরি অন্ধকার হয়ে যায়। চোখের ভেতরে ময়লা ঢুকে পড়ায় প্রথমে কিছুই দেখছিলাম না। এরপর চোখ ঘষে খানিকটা পরিষ্কার করার পর সামনে দেখি শুধু লাশ আর লাশ। সব শিশু। একেকটি শিশুর নাড়ি ভুড়ি বেরিয়ে গেছে। এক শিশুর মগজ ছিটকে দোকানের সামনে পড়েছে।
চারদিক রক্তে ভিজে গেছে। রক্ত গড়িয়ে যাচ্ছে। কোন কোন শিশুর কোমর থেকে নিচ পর্যন্ত কিছুই নেই। কারও বুক ঝাঁঝরা হয়ে গেছে। জান্নাত নামের এক নারী সেখান দিয়ে এসে বস্তিতে ঢুকছিলেন। ডান হাত দিয়ে লোহার গেট ধরেছিলেন। সেই গেটের সঙ্গেই ছিল সিলিন্ডার। তার ডান হাত কেটে পড়ে ছিল। এমন দৃশ্য জীবনেও দেখিনি। দেখার মতো নয়। ঘটনাস্থলেই পাঁচ শিশুর শরীর ছিন্নভিন্ন হয়ে গেছে।
এরপর সেখানে জমতে থাকে হাজার হাজার মানুষ। মানুষের কারণে আহতদের পর্যন্ত সেখান থেকে বের করা যাচ্ছিল না। জান্নাতের হাতটি তখনও রাস্তার উপর নড়ছিল। কোন কোন শিশুর কোমর থেকে নিচ পর্যন্ত মনে হচ্ছিল কেউ কেটে ফেলেছে। একেক জনের হাত পাসহ শরীরের অন্য অংশ একেক জায়গায় ছিন্ন বিচ্ছিন্ন হয়ে পড়েছিল।
পরে লোকজন পুলিশ ও ফায়ার সার্ভিসকে খবর দেন। তারা লাশ উদ্ধার করে হাসপাতালে পাঠান। আর আহতদের স্থানীয়রা উদ্ধার করে আশপাশের হাসপাতাল ও ক্লিনিকে পাঠান। পরে সেখান থেকে সরকারী হাসপাতালে পাঠায় পুলিশ ও ফায়ার সার্ভিসের লোকজন। সারাক্ষণ আমার চোখের সামনে সেই দৃশ্য ভেসে বেড়াচ্ছে। ভয়াল দৃশ্য দেখে আমার ঘুম আসে না। চোখ বুজলেই চোখের সামনে শুধু সেই দৃশ্যই ভেসে ওঠে। ভয়ে গা শিউরে ওঠে। ঘটনার পর থেকে আমার আর ঘুম হয়নি। এমন ঘটনার পর বস্তিসহ আশপাশের এলাকায় রীতিমতো শোকের ছায়া নেমে এসেছে। শোকে স্তব্ধ গোটা এলাকা। হাজার হাজার মানুষ ভিড় করছেন সেখানে।
