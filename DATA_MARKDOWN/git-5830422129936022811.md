
# مقایسه سود آوری ۱۲ صنعت مطرح بورسی و دغدغه مهم بورس‌ بازان

Published at: **2019-11-03T10:36:00+00:00**

Author: ****

Original: [boursepress.ir](http://boursepress.ir/news/138382/%D9%85%D9%82%D8%A7%DB%8C%D8%B3%D9%87-%D8%B3%D9%88%D8%AF-%D8%A2%D9%88%D8%B1%DB%8C-%DB%B1%DB%B2-%D8%B5%D9%86%D8%B9%D8%AA-%D9%85%D8%B7%D8%B1%D8%AD-%D8%A8%D9%88%D8%B1%D8%B3%DB%8C-%D9%88-%D8%AF%D8%BA%D8%AF%D8%BA%D9%87-%D9%85%D9%87%D9%85-%D8%A8%D9%88%D8%B1%D8%B3%E2%80%8C-%D8%A8%D8%A7%D8%B2%D8%A7%D9%86)


        مقایسه عملکرد سودآوری ۱۲ صنعت مطرح بورسی در دو فصل بهار و تابستان و مهم‌ترین دغدغه بورس‌ بازان با موارد جالبی همراه شده است.
      
به گزارش پایگاه خبری بورس پرس به نقل از دنیای اقتصاد، مقایسه روند عملکرد سودآوری ۱۲ صنعت مطرح بورسی در دو فصل بهار و تابستان حاوی نکات ارزشمندی بوده و طبق بررسی ها، شرکت‌های بزرگ خودروساز از قطعه‌سازان جدا شده‌اند. نکته جالب توجه، خروج شرکت‌های قطعه‌سازی از زیان و سودآور شدن عملکرد آنها در تابستان است.
پرواز سودآوری شرکت‌های لاستیکی و پلاستیکی و ۵. ۶ برابر شدن مجموع سود آنها در تابستان نسبت به بهار یک اتفاق ویژه بشمار می‌آید. هرچند عملکرد ضعیف بهاری این شرکت‌ها در شکل‌گیری این نسبت بی‌تاثیر نیست.
یکی دیگر از اتفاق‌های جالب توجه، افت ۲۵ درصدی سودآوری تابستانی شرکت‌های گروه شیمیایی نسبت به بهار است. کمرنگ شدن موضوع تسعیر ارز در این گروه که منجر به ثبت سودهای غیرعملیاتی زیادی در بهار شده بود در کنار افت نسبی قیمت‌های جهانی محصولات پتروشیمی از مهم‌ترین عوامل موثر بر این کاهش بشمار می‌آید.
در میان صنایع داخلی نیز طبق انتظار، صنعت دارو رشد ۸۰ درصدی مجموع سودآوری تابستان نسبت به بهار را به ثبت رسانده‌ است. اما پالایشگاه‌های بزرگ جهش بیش از ۲ برابری سود در تابستان را ثبت کردند که از عملکرد شرکت‌های دارویی بهتر است ولی واکنش بازار در قبال این دو صنعت از ابتدای سال تاکنون کاملا متفاوت است.
ثبات رویه صنایع کانه فلزی و فلزات اساسی نیز یکی دیگر از نکات قابل توجه بشمار می‌آید. در مورد عملکرد نمادهای بانکی بحث انعکاس تسعیر ارز در گزارش‌های بهار و عدم تکرار آن در گزارش‌های تابستان باید مد نظر قرار بگیرد. از سوی دیگر بخش بزرگی از زیان ثبت شده در این دو دوره مربوط به عملکرد بانک دی است به نحوی که با خروج بانک دی از این معادلات، عملکرد بانکی‌ها در بهار با مجموع سود ۶۷۰ میلیارد تومانی همراه شده و زیان ۲۳۸۰ میلیارد تومانی بانکی‌ها در تابستان نیز به ۱۰۸۰ میلیارد تومان رسیده است.

        ریسک‌های پنهان بورسی
      
در شرایطی که بازار سهام با تکیه بر محور رشد نرخ دلار حرکت اصلی را آغاز کرده‌ و این موتور محرک به‌عنوان اصلی‌ترین پشتوانه توجیه‌ پذیر شدن رشد قیمت‌ها چه از منظر کاهش ارزش پول و چه از منظر افزایش قدرت سودآوری ریالی شرکت‌ها و افزایش ارزش دارایی‌ها، تاثیر چندگانه‌ای بر پرواز قیمت سهام داشته‌ است، مهم‌ترین دغدغه بورس‌بازان عدم تحرک نرخ ارز در مسیر صعودی و در مرحله بعد احتمال سقوط نرخ ارز از قیمت‌های تعادلی فعلی‌ است.
بسیاری بر این باورند که با ثبات نرخ ارز در محدوده فعلی، علاوه بر کاهش جذابیت صادراتی محصولات داخلی، سودهای دوره‌های بعدی شرکت‌های تولیدی بدون محرک رشد قیمت محصولات و با توجه به عدم افزایش ظرفیت تولید و فروش در شرکت‌ها و صنایع گوناگون قابلیت تکرار جهش‌های گذشته را ندارد و از این رو نمی‌توان به سودهای فعلی نسبت P/E بالاتری داد.
این موضوع در برخی که قیمت محصولات آنها بطور مستقیم از قیمت‌های جهانی خط می‌گیرند، ریسک مطرح شده را چند برابر می‌کند. اما باید به این نکته توجه کرد که وضعیت مورد بررسی بیش از آنکه بصورت یک ریسک بزرگ مطرح باشد، از جنس نامعلوم بودن آینده است و از این رو با متغیرهای واقعی سر و کار ندارد و بیشتر در فضای گمانه‌زنی تقویت می‌شود.
از سوی دیگر در شرکت‌هایی که بیشتر در معرض این نااطمینانی‌ها قرار دارند، نسبت‌های P/E کنترل شده‌ای دارند. به سودهای فصلی آنها نسبت بالایی داده نمی‌شود و نمی‌توان گفت که قیمت‌های فعلی براساس تعمیم عملکرد سودآوری فصول درخشان تنظیم شده‌ است. اما مهم‌ترین و شاید اصلی‌ترین ریسک موجود بیرون از محاسبات و دقت‌ها عنوان شده‌ است.
بسیاری بر این باورند که عدم تجربه رشدهای پر قدرت در بورس آن‌هم پس از ورود پول‌های سرگردان به این بازار می‌تواند موجبات ناامیدی سرمایه‌های ورودی را در ادامه راه فراهم آورد. این مهم به‌عنوان یک ریسک فراگیر و فارغ از ارزشمندی سهام در سطوح قیمتی کنونی، مطرح است. خروج سرمایه‌های عموما زیان دیده با انتظارات سودآوری بالا امری دور از ذهن نخواهد بود.
هرچند که مقصد این پول‌های خروجی جذابیت چندانی نداشته باشد و به سودهای بزرگ‌تری ختم نشود اما برای بازاری که ابعاد آن به تدریج بزرگ شده‌ است، کاهش تعداد فعالان بورسی و جریان نقدینگی ورودی یک سم مهلک خواهد بود. عدم واکنش به متغیرهای بنیادی را می‌توان به تغییر سریع این متغیرها و ورود به سطوح جدید سودآوری شرکت‌ها نسبت داد.
دیر واکنشی سرمایه‌گذاران به این متغیرها می‌تواند در کوتاه‌مدت به ناامیدی اهالی بورسی از سهم‌های مزبور و خروج سرمایه‌ها از این بخش بازار بینجامد اما انتظار می‌رود در میان‌ و بلندمدت، تطبیق تدریجی با فضای جدید را شاهد باشیم.
انتهای پیام
