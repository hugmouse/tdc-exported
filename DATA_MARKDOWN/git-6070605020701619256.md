
# Nova Delhi tanca escoles i declara l’emergència sanitària per la pol·lució

Published at: **2019-11-02T01:03:05+00:00**

Author: ****

Original: [Ara.cat](https://www.ara.cat/internacional/Nova-Delhi-emergencia-sanitaria-pollucio_0_2336766408.html?utm_medium=social&utm_campaign=echobox&utm_source=Facebook)

El boirum que cobreix la capital de l’Índia aquests dies va portar ahir les autoritats de la ciutat a declarar l’emergència de salut pública i a repartir almenys cinc milions de mascaretes entre la població a través dels centres escolars. Les escoles, de fet, es van tancar i es mantindran així almenys fins dimarts que ve. També es van suspendre totes les activitats de construcció almenys fins al 5 de novembre. A més, algunes empreses han recomanat als seus treballadors que no surtin de casa dilluns per anar a treballar, a l’espera que l’episodi de contaminació es resolgui. El nivell de les anomenades partícules fines -inferiors a 2,5 micròmetres-, que perjudiquen els pulmons, era ahir a Nova Delhi vint vegades més alt que el màxim permès per l’Organització Mundial de la Salut (OMS). La concentració era de 533 micrograms per metre cúbic, si bé el llindar per ser considerat perjudicial per a la salut és a partir de 25 micrograms per metre cúbic de mitjana diària. Tot i que els episodis de boirum són freqüents últimament a Nova Delhi, els nivells d’aquest 1 de novembre van ser els més alts de tot el 2019.
“Nova Delhi s’ha convertit en una cambra de gas a causa del fum de les cremes de rostolls als estats veïns”, va dir a Twitter el ministre principal de Delhi, Arvind Kejriwal, que recomanava a tots els ciutadans utilitzar les mascaretes. L’agència pública que monitoritza la pol·lució va informar que des de dijous ha detectat 3.200 incidents de crema de rostolls als estats propers del Panjab i Haryana. Aquests fets que han contribuït en un 44% a la contaminació de Nova Delhi, a la qual se sumen els vehicles d’una ciutat de més de 20 milions de persones. “Hem de declarar l’emergència de salut pública perquè la contaminació en l’aire és perillosa i té un impacte nociu en la salut de tothom, sobretot dels nens”, va dir l’agència de control de la pol·lució.
