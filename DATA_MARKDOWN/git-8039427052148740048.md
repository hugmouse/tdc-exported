
# అబ్దుల్లాపూర్‌మెట్ భూములపై రాజకీయ రగడ

Published at: **2019-11-06T13:13:23+00:00**

Author: ****

Original: [Andhrajyothy](https://www.andhrajyothy.com/artical?SID=947949)

ADVT
హైదరాబాద్: ఎమ్మార్వో విజయారెడ్డి మృతి కేసులో తనపై కావాలనే బురదజల్లుతున్నారంటూ ఎమ్మెల్యే మంచిరెడ్డి కిషన్ రెడ్డి ఆవేదన వ్యక్తం చేశారు. తాను సాయం చేసే మనిషినే కానీ.. అన్యాయం చేసే వాడిని కానని వ్యాఖ్యానించారు. విజయారెడ్డి మృతి వ్యవహారంలో మంచిరెడ్డిపై ఆరోపణలు వెల్లువెత్తాయి. ఈ నేపథ్యంలో బుధవారం ఆయన మీడియాతో మాట్లాడుతూ.. మాజీ ఎమ్మెల్యే మల్‌రెడ్డి రంగారెడ్డిపై సంచలన ఆరోపణలు చేశారు. రెండెకరాల మనిషి.. వేల కోట్లు ఎలా సంపాదించారో తెలియదా అంటూ ఆగ్రహం వ్యక్తం చేశారు. తమ ఆస్తులన్నీ తాతల, తండ్రులవేనన్నారు.  
 
అబ్దుల్లాపూర్‌మెట్ చుట్టుపక్కల ఉన్న 412 ఎకరాల భూమిపై విచారణ జరగాల్సిందేనని డిమాండ్ చేశారు. వాస్తవాలేంటో విచారణలో తేలుతుందన్నారు. మాటిమాటికీ తనపై బురదజల్లడం సరికాదన్నారు. అంబర్‌పేట్ ఓఆర్ఆర్ దగ్గర సర్వే నంబర్లు 230 - 233లో ఉన్న 16 ఎకరాల భూమిని రంగారెడ్డి బంధువులే కబ్జా చేశారని ఆరోపించారు. మెట్రోసిటీ పేరుతో 60 ఎకరాల భూమిని కూడా కబ్జా చేశారన్నారు. తాను 30 లక్షలు వసూలు చేశానని అంటున్నారని.. ఎవరిదగ్గరా తాను డబ్బులు తీసుకోలేదని.. తీసుకున్నట్టు రుజువు చేయాలని సవాల్ విసిరారు. మూడుసార్లు ఓడిపోయిన వ్యక్తి తనపై ఆరోపణలు చేస్తే స్పందించాలా అనుకుంటూ ఉండేవాడినని.. కానీ ఇవాళ శవరాజకీయాలు చేస్తుంటే తట్టుకోలేక మీడియా ముందుకు రావలసి వచ్చిందన్నారు.
