
# जेसिका लाल हत्याकांड : मनु शर्मा को रिहा करने की मांग पर HC ने दिल्ली सरकार से जवाब मांगा

Published at: **2019-11-02T04:34:16+00:00**

Author: **प्रमुख संवाददाता, नई दिल्ली।**

Original: [https://www.livehindustan.com](https://www.livehindustan.com/ncr/story-jessica-lal-murder-case-delhi-high-court-seeks-response-to-demand-from-delhi-government-to-release-accused-manu-sharma-2828184.html)

दिल्ली हाईकोर्ट ने ने शुक्रवार को जेसिका लाल हत्याकांड में उम्रकैद की सजा काट रहे सिद्धार्थ वशिष्ठ उर्फ मनु शर्मा की याचिका पर दिल्ली सरकार से जवाब मांगा है। शर्मा ने कोर्ट में याचिका दाखिल कर समय से पहले जेल से रिहा करने की मांग की है।
जस्टिस मनमोहन और एस.डी. सहगल की पीठ ने सरकार को मामले की अगली सुनवाई 16 दिसंबर से पहले जवाब दाखिल करने को कहा है। मनु शर्मा ने अधिवक्ता अमित शाहनी के माध्यम से सजा समीक्षा बोर्ड के 19 जुलाई के आदेश को चुनौती दी है। बोर्ड ने शर्मा की उस मांग को सिरे से ठुकरा दिया था, जिसमें उसने समय से पहले जेल से रिहा करने की मांग की थी। शर्मा की ओर से वरिष्ठ अधिवक्ता अभिषेक मनु सिंघवी ने पीठ को बताया कि उनका मुवक्किल 17 साल की सजा काट चुका है। उन्होंने नैना साहनी हत्याकांड में दोषी को समय से पहले रिहा करने के उच्च न्यायालय के फैसले का हवाला देते हुए अपने मुवक्किल शर्मा की रिहाई की मांग की है।
सिंघवी ने पीठ को बताया कि मनु शर्मा समय से पहले रिहा किए जाने के लिए तय सभी मानदंडों को पूरा करता है, ऐसे में अब उसे जेल से रिहा कर दिया जाए। शर्मा की ओर से सजा समीक्षा बोर्ड के 19 जुलाई, 2019 के फैसले को अतार्किक बताते हुए कहा कि यह तथ्यों पर आधारित नहीं है। दूसरी तरफ सरकार की ओर से अधिवक्ता राहुल मेहरा ने पीठ को बताया कि शर्मा पिछले 3 साल सेमी ओपन जेल में था और अब उसे ओपन जेल में रखा गया। मेहरा ने पीठ को बताया कि सुप्रीम कोर्ट के फैसले के मुताबिक, उम्रकैद की सजा का मतलब ताउम्र जेल में बिताने से मतलब है। वर्ष 1999 में मॉडल जेसिका लाल की हत्या किए जाने के मामले में शर्मा को उम्रकैद की सजा सुनाई गई है।
