
# 
        نامه روحانی به پادشاه آل سعود!!!
      

Published at: **2019-11-05T07:09:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638240/%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%BE%D8%A7%D8%AF%D8%B4%D8%A7%D9%87-%D8%A2%D9%84-%D8%B3%D8%B9%D9%88%D8%AF)

به گزارش بولتن نیوز ، علی ربیعی سخنگوی دولت دیروز(دوشنبه) در نشست خبری ضمن گرامیداشت یوم الله ۱۳ آبان، گفت: ۱۳ آبان سال ۱۳۴۳ از سخنرانی استکبارستیزانه امام خمینی(ره) علیه کاپیتولاسیون و برای استقلال و غرور ایرانی آغاز می‌شود و در دوران اخیر به دور جدیدی از فشارهای آمریکا علیه ملت ایران باز می‌گردد. وی افزود: این‌بار هم آمریکایی‌ها در ۱۳ آبان ۹۶ تحریم‌های ظالمانه و بی‌سابقه خود را آغاز کردند؛ هم فشار اقتصادی، هم جنگ اقتصادی و روانی. اگر صفت بی‌سابقه را برای تحریم‌های ۹۶ به بعد بکار می‌بریم برای این است که هم زندگی روزمره ایرانیان و هم روان جامعه ایران را مورد هدف قرار دادند. سخنگوی دولت تأکید کرد: این تحریم‌ها کاپیتولاسیون جدیدی برای ما محسوب می‌شود. حجت ما برای روز ۱۳ آبان که روز ملی مبارزه با استکبار است، کودتای ۲۸ مرداد نیز هست. سال‌ها کمک‌های نظامی ‌به صدام در هشت سال جنگ تحمیلی، ساقط کردن هواپیمای مسافربری و کشتار مردم بیگناه ایران، کارشکنی و اعمال فشارهای غیرانسانی و غیربشری به ملت ایران در دوره‌های مختلف حجت‌هایی است که ما امروز را روز مبارزه با استکبار نامیدیم. ربیعی در پاسخ به سؤال دیگری در رابطه با هدف حضور رئیس‌جمهور در شورای همکاری خلیج ‌فارس که در کویت برگزار می‌شود، خاطرنشان کرد: رئیس‌جمهور نامه‌هایی ارسال کردند و همواره تأکید داشتیم اساس نامه‌ها، صلح منطقه و ثبات منطقه بوده است اما معتقدیم دوجانبه‌های متعددی می‌تواند در منطقه شکل بگیرد. فشارهای آمریکا نباید باعث دوری کشورهای منطقه از همسایگان شود. سخنگوی دولت درخصوص نامه رئیس‌جمهور به پادشاه عربستان و بحرین، گفت: دولت همواره تأکید داشته که به دنبال صلح و ثبات منطقه است که همین رویکرد جان مایه نگارش نامه به پادشاهان دو کشور عربستان و بحرین بود. وی افزود: منافع دیگران هم ایجاب نکند آمریکا منطقه را‌ ترک می‌کند، همان‌طور که مردم کرد را به کار گرفت و رها کرد. ما منافع عمیق داریم و پیام ما امنیت و صلح بوده اما دیدگاه ما چند جانبه‌های مختلف است که بازار اقتصاد و مردم منطقه را پویا و فعال می‌کند. ربیعی همچنین درباره تحولات عراق گفت: بحث عراق برای ما حائز اهمیت است عراق کشور همسایه است و سرنوشت آن با ایران از دیرین مرتبط بوده است. وی ادامه داد: مردم عراق از دولت عراق مطالبات مشروعی داشتند که پاسخ‌های مناسب به درخواست‌های مشروع آنها داده شده است. مطمئن هستیم خواسته قانونی مردم عراق میان همه اقشار و مذاهب قابل توجه است اما در این میان شواهد اطلاعاتی، توئیت عجولانه ‌ترامپ و اقدامات رژیم اسرائیل نشان می‌دهد آنها روی موج خواسته‌های به حق مردم سوار شده و عملیات روانی می‌کنند. ربیعی گفت: قطعا عده‌ای تحریک می‌شوند و به آنها نشانه‌های غلط داده می‌شود از اربعین و راهپیمایی اربعین زمان زیادی نگذشته و ما وظیفه همسایگان را در این می‌دانیم که در سیاست داخلی عراق دخالت نشود. سخنگوی دولت بیان کرد: با تعامل‌های عراق و ملت عراق رفاه و امنیت مردم عراق هم به دست خواهد آمد. منبع:کیهان
