
# Σε επιφυλακή στη Δράμα και την Ξάνθη για την αφρικανική πανώλη των χοίρων

Published at: **2019-11-07T13:13:51+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/07/greece/se-epifylaki-sti-drama-kai-tin-ksanthi-gia-tin-afrikaniki-panoli-ton-xoiron/)

Συναγερμό σε υπουργείο Γεωργικής Ανάπτυξης και Τροφίμων και υπουργείο Περιβάλλοντος, προκαλεί η είδηση επιβεβαιωμένου κρούσματος της αφρικανικής πανώλης σε αγριόχοιρο μόλις ένα χιλιόμετρο από τα ελληνοβουλγαρικά σύνορα.
Πρόκειται για μια εξέλιξη την οποία είχαν προβλέψει οι αρμόδιες υπηρεσίες, καθώς εδώ και ημέρες υπάρχει παρακολούθηση της εξάπλωσης της νόσου στη γειτονική Βουλγαρία και οργάνωση των μέτρων προστασίας από πλευράς της Ελλάδας.

        Γερμανία: Βουλευτής έχασε τις αισθήσεις του ενώ βρισκόταν στο βήμα της Βουλής
      
Ωστόσο καθώς την πόρτα της Ξάνθης και της Δράμας φαίνεται πως έχει πλησιάσει πλέον απειλητικά η αφρικανική πανώλη των χοίρων,  μετά και την τελευταία εξέλιξη, τα δυο υπουργεία προχωρούν στην εφαρμογή άμεσων μέτρων για την πρόληψη της νόσου στην περιοχή.
Μεταξύ άλλων, δημιουργείται μια ζώνη επιτήρησης 10.000 στρεμμάτων και μια ζώνη 180.000 στρεμμάτων σε Ξάνθη και Δράμα. Στις δύο αυτές ζώνες δεν θα επιτρέπεται η ανάπτυξη δραστηριοτήτων, όπως το κυνήγι εκτός από τη θήρα του αγριόχοιρου.
Στόχος είναι η μείωση του πληθυσμού των αγριόχοιρων μέσω των ειδικών συνεργείων δίωξης που δημιουργούνται σε συνεργασία με τους κυνηγούς και τις δασικές υπηρεσίες Ξάνθης, Σταυρούπολης και Δράμας. Ταυτόχρονα, προληπτικά μέτρα θα ληφθούν και για τους οικόσιτους χοίρους και τους χοίρους εκτροφής ώστε να αποτραπεί η προσβολή τους από τη νόσο. Οι αρμόδιες υπηρεσίες μέσω των μέτρων αυτών στοχεύουν στη μείωση του πληθυσμού του αγριόχοιρου μέσω του κυνηγιού, ώστε να περιοριστεί η πιθανότητα εμφάνισης αλλά και εξάπλωσης της νόσου στην περιοχή.
Με πληροφορίες από το voria.gr.

        «Τα εν οίκω μη εν δήμω» ή μήπως όχι: Η υπόθεση της Ελένης του Κωσταλέξι
      
