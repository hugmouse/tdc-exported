
# মেক্সিকোতে আগুনে পুড়িয়ে পাঁচজনকে হত্যা

Published at: **2019-11-05T12:25:00+00:00**

Author: ****

Original: [Daily Janakantha](http://www.dailyjanakantha.com/details/article/458825/%E0%A6%AE%E0%A7%87%E0%A6%95%E0%A7%8D%E0%A6%B8%E0%A6%BF%E0%A6%95%E0%A7%8B%E0%A6%A4%E0%A7%87-%E0%A6%86%E0%A6%97%E0%A7%81%E0%A6%A8%E0%A7%87-%E0%A6%AA%E0%A7%81%E0%A7%9C%E0%A6%BF%E0%A7%9F%E0%A7%87-%E0%A6%AA%E0%A6%BE%E0%A6%81%E0%A6%9A%E0%A6%9C%E0%A6%A8%E0%A6%95%E0%A7%87-%E0%A6%B9%E0%A6%A4%E0%A7%8D%E0%A6%AF%E0%A6%BE)

অনলাইন ডেস্ক ॥ মেক্সিকোর উত্তরাঞ্চলে বন্দুকধারীর গুলি ও আগুনে এক পরিবারের অন্তত পাঁচ সদস্য নিহত হয়েছেন। সোমবার অজ্ঞাত ওই বন্দুকধারী এলোপাতাড়ি গুলি চালানোর পর আগুন ধরিয়ে এ হত্যাকাণ্ডের ঘটনা ঘটিয়েছে। নিহতদের মধ্যে দুই শিশু রয়েছে।
স্থানীয় গণমাধ্যম বলছে, দেশটিতে প্রতিনিয়ত এ ধরনের ভয়াবহ সহিংস ঘটনা ঘটেছে; এটি যার সর্বশেষ। নিহতরা স্থানীয় মরমন সম্প্রদায়ের সদস্য; যারা কয়েক দশক আগে থেকে মেক্সিকোর উত্তরাঞ্চলে বসবাস করে।
একাধিক বন্দুকধারীর হামলায় ওই পরিবারের পাঁচ সদস্য নিহত হয়েছে। এছাড়া নিখোঁজ রয়েছেন আরও কয়েকজন। যুক্তরাষ্ট্রের সীমান্তের কাছে মেক্সিকোর চিহুয়াহুয়া ও সোনোরা রাজ্য সরকার যৌথ বিবৃতিতে বলেছে, এ ঘটনায় তদন্ত শুরু হয়েছে। হামলায় কয়েকজন নিহত ও অন্যরা নিখোঁজ রয়েছেন।
মেক্সিকোর এ দুই রাজ্যের সীমান্ত এলাকার কাছে আইনশৃঙ্খলাবাহিনীর অতিরিক্ত সদস্য মোতায়েন করা হয়েছে। তবে এ ব্যাপারে বিস্তারিত আর কোনও তথ্য বিবৃতিতে দেয়া হয়নি।
স্থানীয় টেলিভিশনের খবরে দেখা যায়, আক্রান্ত পরিবারটির বাসার সামনে একটি গাড়ি পুড়ছে। স্থানীয় মানবাধিকারকর্মী জুলিয়ান লে ব্যারন এ ঘটনাকে নৃশংস হত্যাকাণ্ড বলে মন্তব্য করেছেন। তিনি বলেন, ওই পরিবারটির কিছু সদস্যকে জীবন্ত পুড়িয়ে হত্যা করেছে হামলাকারীরা।
হামলার কয়েক ঘণ্টা পরও মেক্সিকোতে নিযুক্ত মার্কিন দূতাবাস এ ব্যাপারে কোনও মন্তব্য করেনি।
