
# احداث نیروگاه خورشیدی برای خانواده ها چقدر درآمد دارد؟

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696577/%D8%A7%D8%AD%D8%AF%D8%A7%D8%AB-%D9%86%DB%8C%D8%B1%D9%88%DA%AF%D8%A7%D9%87-%D8%AE%D9%88%D8%B1%D8%B4%DB%8C%D8%AF%DB%8C-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%DA%86%D9%82%D8%AF%D8%B1-%D8%AF%D8%B1%D8%A2%D9%85%D8%AF-%D8%AF%D8%A7%D8%B1%D8%AF)

رئیس سازمان انرژی‌های تجدید پذیر و بهره‌وری برق ایران با اشاره به استقبال خوب مردم از احداث نیروگاه‌های تجدید پذیر پشت بامی، گفت: این نیروگاه برای خانواده‌ها ماهانه ۲ میلیون و ۵۰۰ هزار تومان درآمد به همراه دارد.
«سید محمد صادق زاده» روز یکشنبه در حاشیه نوزدهمین نمایشگاه بین المللی صنعت برق در محل دائمی نمایشگاه های بین المللی تهران، افزود: سازمان انرژی‌های تجدیدپذیر و بهره‌وری برق تولیدی این نوع نیروگاه‌ها را کیلو وات ساعتی به قیمت یکهزار و ۴۰ تومان خریداری می‌کند.
وی خاطرنشان ساخت: میزان افزایش سقف نیروگاه‌های خورشیدی پشت بامی به ۱۰ کیلو وات رسیده و مردم می‌توانند با هزینه‌ای حدود ۵۰ میلیون تومان از این نوع نیروگاه بر بام خانه‌های خود نصب کرده و از منافع آن بهره‌مند شوند.
صادق زاده ادامه داد: همه استان‌های کشور استعداد نصب نیروگاه‌های خورشیدی پشت بامی را دارند و در سواحل دریای خزر میزان تابش خورشید از بعضی کشورهای اروپایی بیشتر است.
معاون وزیر نیرو با بیان اینکه تولید برق این نیروگاه ها به دلیل مصرف در محل تلفات ندارد آن را بهترین نوع تولید برق برشمرد و چنانچه تولید برق از نیروگاههای خورشیدی در کشور افزایش یابد، نیازی به سرمایه‌گذاری‌های سنگین نخواهیم داشت.
اصلاح نشدن قیمت برق پاشنه آشیل تجدید پذیرهارئیس سازمان انرژی‌های تجدیدپذیر و بهره وری برق ایران ضمن انتقاد از نبود عزم جدی برای اصلاح اقتصاد برق، گفت: اجرا نشدن اصلاح قیمت برق از سوی دولت و مجلس رکود توسعه انرژی‌های تجدید پذیر را به همراه خواهد داشت.
وی با بیان اینکه نمایندگان مجلس اصرار به کاهش قیمت برق دارند، گفت: ادامه این روند تحقق ماده ۵۰ قانون برنامه ششم توسعه مبنی بر تامین پنج درصد برق کشور به روش انرژی تجدید پذیر را غیر ممکن خواهد ساخت و خواستار اصلاح جدی قیمت برق برای توسعه انرژی های تجدید پذیر شد.
معاون وزیر نیرو از افزایش نرخ رشد انرژی های تجدید پذیر به میزان سالانه۳۰ درصد خبر داد و در عین حال گفت: ظرفیت این نوع نیروگاه در کشور به دلیل قیمت برق افزایش خوبی نداشته است.
وی عمده‌ترین مانع بر سر راه توسعه تجدیدپذیرها را پایین بودن قیمت خرید تضمینی دانست و خواستار آن شد تا مجلس شورای اسلامی عزم خود را برای اصلاح قیمت جدی کند.
رئیس ساتبا( سازمان انرژی های تجدید پذیر و بهره وری برق ایران ) از وجود ۶ نیروگاه پسماندی درحال بهره برداری در کشور خبر داد و گفت: این نیروگاه ها ۱۱ مگاوات برق تولید می کنند.
وی استعداد کشور در باره نیروگاه های پسماندی را ۸۰۰ مگاوات اعلام و افزود: چنانچه اصلاح قیمت برق از سوی مجلس انجام شود، می توان ۴۰۰ مگاوات آن را اجرایی کرد.
صادق زاده پیرامون مطالعات صورت گرفته در باره تولید برق از زباله ها، آن را تایید نکرد و افزود: امروز در شهرهای بزرگ ناگزیر از شناسایی راه های بهتری برای دفع زباله هستیم و تعداد کل نیروگاههای تجدید پذیر کشور را ۱۱۵ نیروگاه اعلام کرد و ظرفیت نیروگاه های مزبور امروز به ۸۴۱ مگاوات رسیده است. معاون وزیر نیرو به ارایه لایحه ای از سوی دولت به مجلس در باره نیروگاه های پسماندی خبر داد و اضافه کرد: براساس تصویب کامل این لایحه و تبدیل آن به قانون تعیین قیمت خرید تضمینی این نوع برق به شورای اقتصاد محول خواهد شد که ممکن است قیمت از ۹۰۰ تومان فعلی به یکهزار و ۵۰۰ تومان افزایش یابد
