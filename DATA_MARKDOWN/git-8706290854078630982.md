
# «Μεγάλη Βρετανία» και King George στο μικροσκόπιο του σεΐχη Faisal Al Thani - Το χαρτοφυλάκιο του μεγιστάνα

Published at: **2019-11-05T09:20:00+00:00**

Author: ****

Original: [enikos.gr](http://www.enikos.gr/economy/682350/megali-vretania-kai-king-george-sto-mikroskopio-tou-sechi-faisal-)

Της Εύας Οικονομάκη
Ο σεΐχης Faisal Al Thani εξέφρασε την πεποίθησή του ότι είναι «η καταλληλότερη στιγμή για επενδύσεις στην Ελλάδα, στα νησιά της χώρας και γενικότερα στην νοτιοανατολική Ευρώπη».

        Ξενοδοχεία και ενέργεια
      
Στο στόχαστρο του μεγιστάνα από το Κατάρ βρίσκονται τα δύο εμβληματικά ξενοδοχεία της ελληνικής πρωτεύουσας, «Μεγάλη Βρετανία» και King George.
Ο σεΐχης Faisal Al Thani έδωσε, μάλιστα, ιδιαίτερη βαρύτητα κατά τη διάρκεια της επίσημης επίσκεψής του στον τομέα της ενέργειας. Ο ίδιος αναφέρθηκε στο επενδυτικό σχέδιο Power4Crete στην Κρήτη στο οποίο συμμετέχει και η Powerglobe Qatar, θυγατρική της Optimized Holding και της Al Faisal Holding. Χρέη προέδρου στην εταιρεία Powerglobe Qatar ασκεί ο γιος του σεΐχης Faisal Al Thani, ο σεΐχης Mohammed Al Thani, ο οποίος στηρίζει προσωπικά το επενδυτικό σχέδιο στην Κρήτη. Υπενθυμίζεται ότι η εταιρεία αγόρασε πρόσφατα μία έκταση στο ελληνικό νησί, με σκοπό να υποστηρίξει τα αναπτυξιακά της σχέδια στο μέλλον
Κατά τη διάρκεια της παραμονής του στην Αθήνα ο σεΐχης Faisal, ο οποίος είναι πρόεδρος των εταιρειών Al Faisal Holding, Aamal Artic και Hospitality Investment, συναντήθηκε με υψηλόβαθμα στελέχη που δραστηριοποιούνται στον ξενοδοχειακό κλάδο και στη ναυτιλία. Τον σεΐχη συνόδευαν ο γιος του, σεΐχης Mohammed Al-Thani, πρόεδρος της POWERGLOBE QATAR και της Optimized Holding, ο σεΐχης Jassim Al-Thani, αντιπρόεδρος της Al Faisal Holding, ο Δρ. Θεόδωρος Θεοδωρόπουλος, CEO της Powerglobe Qatar, και ο Tareq El Sayed, CEO της ARTIC Investments.

        Πλούσιο χαρτοφυλάκιο
      
Η Artic, της οποίας ηγείται ο σεΐχης Faisal, αγόρασε πριν από δύο ημέρες το ξενοδοχείο Sheraton & Marriott στην Κωνσταντινούπολη. Η εταιρεία ιδρύθηκε το 2003 και είναι 100% θυγατρική της Al Faisal Holding, που εδρεύει στο Κατάρ. Η Artic δραστηριοποιείται στις επενδύσεις σε ακίνητα, αγοράζοντας ή μισθώνοντας τα, στοχεύοντας κυρίως στον τομέα του τουρισμού και στις σχετικές με αυτόν υπηρεσίες, τόσο στο Κατάρ, όσο και διεθνώς. Η ταχεία ανάπτυξη της εταιρείας ARTIC αντανακλά το όραμα της να αποτελέσει, διεθνώς, έναν από τους ηγετικούς ομίλους στον τομέα του τουρισμού.
Το τρέχον επενδυτικό χαρτοφυλάκιο της Artic, περιλαμβάνει πάνω από 120 ανακαινισμένα ακίνητα στα κέντρα μεγάλων πρωτευουσών και σε θέρετρα στη Μέση Ανατολή και τη νότια Αφρική, την Ασία, την Ευρώπη και τη βόρειο Αμερική. Εκτός από τον ξενοδοχειακό τομέα, η Artic επενδύει και σε άλλους τομείς της βιομηχανίας, δημιουργώντας επιχειρηματικές και οικονομικές συνεργασίες για τις δραστηριότητες της, ενώ διευρύνει διαρκώς το επενδυτικό της χαρτοφυλάκιο με αγορές ή ανάπτυξη ακινήτων, κρατώντας πάντα στραμμένη την προσοχή της στην υψηλή ποιότητα των περιουσιακών της στοιχείων, όσον αφορά την τοποθεσία τους και την αρχιτεκτονική τους αισθητική.
Η Al Faisal Holding, είναι ο μεγαλύτερος επενδυτικός όμιλος στο Κατάρ και έχει παρουσία σε 30 χώρες. Στο χαρτοφυλάκιό της διαθέτει ξενοδοχεία, μαρίνες, αεροδρόμια και τράπεζες, ενώ δραστηριοποιείται και στους τομείς της ενέργειας και της ναυσιπλοΐας.

        Πηγή: Real.gr
      
