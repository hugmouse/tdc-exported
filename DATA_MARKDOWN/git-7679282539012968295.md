
# बहनोई के घर लखीसराय जा रहे बिजनेमैन की बेरहमी से गला रेतकर हत्या

Published at: **2019-11-06T12:00:08+00:00**

Author: **जमुई, एक संवाददाता**

Original: [https://www.livehindustan.com](https://www.livehindustan.com/bihar/bhagalpur/story-businessman-brutally-murdered-by-stabbed-when-going-brother-in-law-house-at-lakhisarai-2835035.html)

जमुई के नवीनगर निवासी और बिजनेसमैन टुनटुन साह 34 वर्ष की अपराधियों ने गला रेत कर हत्या कर दी। घटना की जानकारी बुधवार की सुबह ग्रामीणों को तब मिली जब जमुई लखीसराय मार्ग के सतायन के समीप युवक की लाश पड़ी देखी। हत्या से गुस्साए लोगों ने जमुई लखीसराय मुख्य मार्ग पर सतायन के समीप जाम कर दिया।  
जानकारी के मुताबिक युवक नबीनगर बाजार में कपड़े की दुकान चलाता था। कुछ दिन पहले ही उसके कपड़े की दुकान में आग लगी थी। परिजनों ने बताया कि लखीसराय में टुनटुन के बहनोई रहते हैं।  मंगलवार की रात वह अपने पड़ोसी की बाइक लेकर लखीसराय जाने के लिए निकला था। लेकिन उसका शव बुधवार की सुबह जमुई जाने वाले रास्ते में सतायन के समीप मिला। अपराधियों ने धारदार हथियार से गला काट दिया है।
टुनटुन के बारे में कहा जाता है कि उसके किसी से रंजिश भी नहीं थी। पुलिस मामले की तहकीकात में जुटी है। उधर सड़क जाम की सूचना पर एसडीएम लखींद्र पासवान, एसडीपीओ रामपुकार सिंह, थानाध्यक्ष राजेश शरण, बीडीओ पुरुषोत्तम त्रिवेदी समेत कई अधिकारी घटनास्थल पर पहुंचे। ग्रामीण घटनास्थल पर डीआईजी मनु महाराज को बुलाने की मांग करने लगे। काफी मशक्कत के बाद लोग माने और सड़क जाम हटाया। 
