
# نخست‌وزیر انگلیس مجبور به عذرخواهی شد

Published at: **2019-11-03T15:48:00+00:00**

Author: ****

Original: [جامعه خبری تحلیلی الف](https://www.alef.ir/news/3980812132.html)

نخست وزیر انگلیس همزمان با داغ شدن تنور انتخاباتی در این کشور از مردم کشورش به دلیل عدم اجرای برگزیت در تاریخ مقرر عذرخواهی کرد.
به گزارش مهر به نقل از آسوشیتدپرس، «بوریس جانسون»، نخست وزیر انگلیس از شهروندان این کشور به دلیل عدم خروج از اتحادیه اروپا در تاریخ مقرر آخر ماه اکتبر عذرخواهی کرد.
انگلیس قرار بود تا روز پنج‌شنبه هفته گذشته برابر با ۳۱ اکتبر چه با توافق یا بدون آن از اتحادیه اروپا خارج شود اما اتحادیه اروپا سرانجام اعلام کرد که ۲۷ عضو آن با درخواست نمایندگان پارلمان انگلیس برای تمدید مهلت خروج به مدت سه ماه (تا آخر ژانویه) موافقت کرده‌اند.
جانسون پیش از این تهدید کرده بود که در هر شرایطی برگزیت و خروج از اتحادیه اروپا را در تاریخ آخر ماه اکتبر عملی خواهد کرد، اما نمایندگان پارلمان انگلیس با تصویب قانونی دولت را موظف به تمدید زمان خروج از اتحادیه اروپا کردند و تقریبا تمام تلاش‌های بوریس جانسون برای اجرای برگزیت در تاریخ ۳۱ اکتبر با شکست روبرو شد.
پس از تمدید زمان اجرای برگزیت که با توافق اتحادیه اروپا همراه شد، بوریس جانسون اعلام کرد که انتخابات زودهنگام برگزار خواهد کرد و کارشناسان معتقدند که جانسون با برگزاری انتخابات زودهنگام به دنبال آن است تا وضعیت برگزیت در پارلمان جدید را از بن‌بست خارج کند.
جانسون در گفتگو با اسکای نیوز تاسف عمیق خود از شکست اجرای برگزیت در آخرین روز ماه اکتبر اعلام کرد.
جانسون با این وعده به رهبری حزب محافظه‌کار و نخست وزیری انگلیس رسید که بدون اما و اگر این کشور را در مهلت تعیین شده قبلی (۳۱ اکتبر) از اتحادیه خارج کند.
اما شکست‌های پیاپی او در جلب حمایت پارلمان باعث شد او نتواند به این وعده عمل کند و با وجود مخالفتش با تمدید مهلت برگزیت، تن به خواسته اکثریت پارلمان دهد.
