
# సింధుకు షాక్‌

Published at: **2019-11-06T04:19:14+00:00**

Author: ****

Original: [Andhrajyothy](https://www.andhrajyothy.com/artical?SID=947618)

ADVT

        ఇటీవల వరుస టోర్నీల్లో విఫలమవుతున్న భారత స్టార్‌ షట్లర్‌ పీవీ సింధు మరోసారి నిరాశపరచింది. ఎన్నో అంచనాలతో చైనా ఓపెన్‌లో అడుగుపెట్టిన ఈ ప్రపంచ చాంపియన్‌ అనూహ్యంగా తొలిరౌండ్లోనే కంగుతిని ఇంటిబాట పట్టింది. గతనెల ఫ్రెంచ్‌ ఓపెన్‌లో డబుల్స్‌ ఫైనల్‌ చేరి సత్తాచాటిన తెలుగు కుర్రాడు సాత్విక్‌ సాయిరాజ్‌.. చైనాలోనూ జోరు చూపుతూ డబుల్స్‌, మిక్స్‌డ్‌ విభాగాల్లో శుభారంభం చేశాడు.
      
ఫుజౌ (చైనా): ఈ ఏడాది ఆగస్టులో ప్రపంచ చాంపియన్‌షి్‌పలో స్వర్ణం నెగ్గిన పీవీ సింధు.. ఆ తర్వాతి టోర్నమెంట్లలో ఆ స్థాయి ప్రదర్శనతో ఆకట్టుకోలేకపోతోంది. అనూహ్యంగా ఆరంభరౌండ్లలోనే నిష్క్రమిస్తోంది. ఇటీవల కొరియా, డెన్మార్క్‌ ఓపెన్‌లలో మొదటిరౌండ్‌కే పరిమితమైన సింధు.. చైనా ఓపెన్‌లోనూ పేలవ ఫామ్‌తో నిరాశపరిచింది. తనకంటే తక్కువ ర్యాంకర్‌ చేతిలో ఓటమిపాలై టోర్నీ నుంచి వెనుదిరిగింది. మంగళవారం జరిగిన మహిళల సింగిల్స్‌ తొలిరౌండ్లో ప్రపంచ ఆరో ర్యాంకర్‌ సింధు 13-21, 21-18, 19-21తో చైనీస్‌ తైపీకి చెందిన 42వ ర్యాంకర్‌ పాయ్‌ యు పొ చేతిలో కంగుతింది. 74 నిమిషాల పాటు సాగిన ఈ పోరులో తొలిగేమ్‌ను చిత్తుగా ఓడిన సింధు.. తర్వాత పుంజుకొని రెండోగేమ్‌ను సొంతం చేసుకుంది. కానీ, నిర్ణాయక మూడో గేమ్‌లో మాత్రం ప్రత్యర్థి దూకుడు ముందు నిలవలేకపోయింది. పలుమార్లు పాయ్‌ సంధిం చిన బలమైన షాట్లకు బదులివ్వలేక వరుస పాయింట్లు కోల్పోయింది. ఆఖర్లో తేరుకున్నట్టు కనిపించినా వరుసగా రెండుసార్లు షటిల్‌ను కోర్టు బయటకు కొట్టి మూల్యం చెల్లించుకుంది. పురుషుల సింగిల్స్‌లో భారత షట్లర్‌ హెచ్‌ఎస్‌ ప్రణయ్‌ పోరు కూడా తొలిరౌండ్లోనే ముగిసింది. ప్రణయ్‌ 17-21, 18-21తో రాస్‌ముస్‌ జెమ్‌కె (డెన్మార్క్‌) చేతిలో ఓడిపోయాడు.
 

        సాత్విక్‌ అదుర్స్‌..
      
తెలుగు కుర్రాడు సాత్విక్‌ సాయిరాజ్‌ రంకిరెడ్డి తన సూపర్‌ఫామ్‌ను కొనసాగిస్తూ పురుషుల డబుల్స్‌, మిక్స్‌డ్‌ డబుల్స్‌లో శుభారంభం చేశాడు. డబుల్స్‌ ఆరంభ రౌండ్లో సాత్విక్‌-చిరాగ్‌ శెట్టి జోడీ 21-9, 21-15తో అమెరికా జంట పిలిప్‌ చో-ర్యాన్‌ చోను చిత్తుచేసింది. రెండోరౌండ్లో ఆరోసీడ్‌ హిరోయుకి-యుటా వటనాబె (జపాన్‌) జంటతో సాత్విక్‌ ద్వయం తలపడనుంది. మిక్స్‌డ్‌ డబుల్స్‌లో సాత్విక్‌-అశ్విని పొన్నప్ప జోడీ 21-19, 21-19తో కెనడా జంట జోషువా హల్‌బర్ట్‌- జొసెఫిన్‌ వూపై గెలిచి ఐదోసీడ్‌ ద్వయం సియో సియోంగ్‌-చే యుజుంగ్‌(కొరియా)తో రెండోరౌండ్‌ పోరుకు సిద్ధమైంది. మహిళల డబుల్స్‌ ఆరంభరౌండ్లో సిక్కి రెడ్డి-అశ్విని పొన్నప్ప జోడీ 9-21, 8-21తో ప్రపంచ పదో ర్యాంకర్‌ జోడీ లివెన్‌ మీ-జెంగ్‌ యు (చైనా) చేతిలో ఓటమిపాలైంది. సైనా నెహ్వాల్‌ టోర్నీలో తన పోరును బుధవారం ప్రారంభించనుంది. కాయ్‌ యాన్‌ యాన్‌ (చైనా)తో సైనా తొలిరౌండ్‌ ఆడనుంది.
