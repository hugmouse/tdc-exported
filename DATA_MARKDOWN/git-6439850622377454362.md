
# প্রবল ঝড় অ্যামিলির আঘাত ॥ ফ্রান্সে বিদ্যুৎবিহীন হাজারো বাড়ি

Published at: **2019-11-04T11:10:00+00:00**

Author: ****

Original: [Daily Janakantha](http://www.dailyjanakantha.com/details/article/458588/%E0%A6%AA%E0%A7%8D%E0%A6%B0%E0%A6%AC%E0%A6%B2-%E0%A6%9D%E0%A7%9C-%E0%A6%85%E0%A7%8D%E0%A6%AF%E0%A6%BE%E0%A6%AE%E0%A6%BF%E0%A6%B2%E0%A6%BF%E0%A6%B0-%E0%A6%86%E0%A6%98%E0%A6%BE%E0%A6%A4-%E0%A6%AB%E0%A7%8D%E0%A6%B0%E0%A6%BE%E0%A6%A8%E0%A7%8D%E0%A6%B8%E0%A7%87-%E0%A6%AC%E0%A6%BF%E0%A6%A6%E0%A7%8D%E0%A6%AF%E0%A7%81%E0%A7%8E%E0%A6%AC%E0%A6%BF%E0%A6%B9%E0%A7%80%E0%A6%A8)

অনলাইন ডেস্ক ॥ ফ্রান্সের আটলান্টিক উপকূলীয় এলাকা ও দক্ষিণাঞ্চলীয় এলাকাগুলোর ওপর দিয়ে বয়ে যাওয়া অ্যামিলি নামের প্রবল একটি ঝড়ের সঙ্গে ভারী বৃষ্টিপাতের পর হাজার হাজার বাড়ি বিদ্যুৎবিহীন হয়ে পড়েছে।
রবিবার স্থানীয় সময় বিকাল ৫টার দিকে ৫৫ হাজার বাড়ি বিদ্যুৎবিহীন ছিল বলে বিদ্যুৎ সরবরাহ কোম্পানি এনেদিস জানিয়েছে, অধিকাংশই বাড়িই পশ্চিমাঞ্চলীয় নুভেলা একিটেন অঞ্চলে বলে জানিয়েছে তারা।
দুর্যোগপূর্ণ আবহাওয়ার কারণে দেশটির অনেক বিভাগই সারা দিন ধরে ‘অরেঞ্জ অ্যালার্ট’ জারি করে রাখে, জানিয়েছে বিবিসি।
কিছু কিছু এলাকায় বয়ে যাওয়া বাতাসের বেগ ঘণ্টায় ১৬৩ কিলোমিটারও ছাড়িয়ে গিয়েছিল।
প্রবল ঝড়ে বহু গাছা ভেঙে পড়ে, বৈদ্যুতিক খুঁটি উপড়ে পড়ে। জরুরি বিভাগ সারাদিন ধরেই শত শত কলে সাড়া দিয়ে যায়।
এ পর্যন্ত কারও মৃত্যু হয়েছে বলে কর্তৃপক্ষগুলো নিশ্চিত করেনি। তবে নিসের দক্ষিণাঞ্চলে একটি ভূমিধসের ঘটনায় সত্তরোর্ধ এক নারী নিখোঁজ রয়েছেন বলে জানা গেছে।
ফ্রান্সের দক্ষিণপশ্চিমাঞ্চলে ভেঙে পড়া গাছের ডালের আঘাতে ছয় জন আহত হয়েছেন; তাদের আঘাত তেমন গুরুতর নয়।
বিদ্যুৎবিহীন ৫৫ হাজার বাড়ির বিদ্যুৎ সরবরাহ স্বাভাবিক করতে এক হাজার ৭০০ কর্মী কাজ করছেন বলে এনেদিস জানিয়েছে।
ফ্রান্সের দক্ষিণপূর্বাঞ্চলেও ভারী বৃষ্টিপাত ও ঝড় হয়েছে।
দুর্যোগপূর্ণ আবহাওয়ার কারণে বেশ কয়েকটি ট্রেন যাত্রা বাতিল করা হয়েছে এবং কয়েকটি ট্রেন ছাড়তে দেরি হয়েছে বলে রেলওয়ে পরিচালনাকারী কোম্পানি এসএনসিএফ জানিয়েছে। ঝড় ও বৃষ্টিপাতের সময় দুটি প্রধান সড়কেও কিছু সময়ের জন্য যান চলাচল বন্ধ রাখা হয়েছিল।
