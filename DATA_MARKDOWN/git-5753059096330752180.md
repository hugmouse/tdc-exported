
# Rapina a Roma: anche i clienti hanno difeso il titolare. Vittima e complice, un lungo curriculum criminale

Published at: **2019-11-06T17:45:00+00:00**

Author: ****

Original: [Repubblica.it](https://roma.repubblica.it/cronaca/2019/11/06/news/rapina_a_roma_anche_i_clienti_hanno_difeso_il_titolare_vittima_e_complice_lungo_curriculum_criminale-240414217/)

Non è stato lasciato solo a difendersi il cittadino cinese cinquantenne titolare del bar-tabaccheria Europeo dove ieri sera, in un tentativo di rapina, è morto uno dei due malviventi, Ennio Proietti di 69 anni.  Anche alcuni clienti presenti, tra cui forse un poliziotto in borghese, sarebbero intervenuti ad aiutare il titolare del caffè che ha reagito alla rapina scagliandosi contro le due persone armate. Durante la violenta colluttazione sono stati sparati alcuni colpi, uno dei quali fatale per uno dei due rapinatori. Anche Chaokang Zhou, titolare del locale, è rimasto ferito in modo grave.Oggi intanto c'è stato un nuovo sopralluogo della polizia nel locale di Cinecittà Est. In particolare con gli accertamenti balistici si cercherà di ricostruire con esattezza la dinamica dell'accaduto e la traiettoria degli spari. In un primo tempo si era detto che a sparare contro Proietti era stato il commerciante cinese che era riuscito a impossessarsi della pistola del rapinatore, ma ulteriori verifiche farebbero propendere per una diversa dinamica: nella colluttazione sarebbe stato lo stesso complice di Proietti, Enrico Antonelli, 58 anni, ora arrestato, a far partire per errore il colpo mortale. I due rapinatori erano armati con un revolver e una semiautomatica, e in tutto sarebbero stati sparati quattro colpi.L'accertamento tecnico è stato disposto dal procuratore aggiunto Nunzia D'Elia anche alla luce del fatto che le immagini di un video delle telecamere di sorveglianza che ha ripreso la colluttazione all'interno del locale non sono risultate sufficienti a stabilire in che modo e da chi sia partito il colpo di pistola fatale per Proietti. Al momento i pm procedono per il reato di tentato omicidio e il titolare della tabaccheria, ricoverato in ospedale, non risulta indagato.Robusto il curriculum criminale della vittima e anche di Enrico Antonelli. Quest'ultimo nel 1999 fu già coinvolto nel ferimento del maresciallo dei carabinieri Marco Coira. Coira, quel giorno libero dal servizio, era stato raggiunto da due colpi di pistola e preso a calci, perché intervenuto sbarrando la strada ai rapinatori entrati in azione in un supermercato alla periferia della Capitale. Fedina penale pesantissima anche per Ennio Proietti, il rapinatore morto: condannato a 30 anni di carcere per il sequestro e poi l'uccisione del 're del caffé' Giovanni Palombini, faceva parte di un clan che negli anni '70 era dedito a sequestri, rapine, furti. Un clan che consumò una faida violenta con la Banda della Magliana e uscì sconfitto.
