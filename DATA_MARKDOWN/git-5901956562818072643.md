
# Odkrijte svoj simbol

Published at: **2019-11-07T11:27:00+00:00**

Author: **M. B. Z.**

Original: [Slovenske novice](https://www.slovenskenovice.si/stil/astro/clanek/odkrijte-svoj-simbol-241983)

Simbol je znak, ki presega svoj prvotni pomen in vsebuje dodatno vrednost ter poseben smisel. Tako na primer rdeča zastava na plaži pomeni, da je kopanje prepovedano zaradi nevarnih valov. Simboli, ki so običajno slikovni, se pogosto pojavljajo tudi v sodobni družbi. Primer simbola, ki se je ohranil stoletja, je riba, starodavni simbol krščanstva.Izhaja še iz časov, ko so se kristjani skrivali pred Rimljani in se med sabo prepoznavali z določenim skrivnim znamenjem. Tisti, ki niso poznali njihovega simbola, so ga prepoznali samo kot ribo, kristjani pa so vedeli, da v njihovi skupnosti riba predstavlja Jezusa, s čimer ga simbolično označujemo še danes.Simboli imajo lahko močan ezoterični pomen, saj je v njih zbrana energija, ki predstavlja njihov pomen. Če so pogosto uporabljeni, se ta še dodatno okrepi. To ne pomeni le, da bodite previdni, ko jih rišete na svoje predmete, stene doma ali si jih tetovirate: poučite se o njihovem pomenu, saj vas bo njihov energijski odtis spremljal, čeprav ga ne poznate.
Po drugi strani si lahko pomagate tako, da ustvarite svoj simbol, ki bo nosilec določene energije in pomena ter bo okrepil vaše namere. Sploh ni nujno, da gre za simbol, ki ga boste delili s skupino ljudi, ki jim zaupate – lahko je samo vaš.Uporabljate ga lahko ob svojem imenu, da izpostavite tiste odlike, ki jih predstavlja. Z njim lahko zaznamujete svojo lastnino, ga narišete na rob rokovnika, ga nosite pri sebi kot talisman ali v denarnici, če želite njegovo pomoč oziroma njegove odlike priklicati v svoje življenje. S prijateljicami, sodelavci ali v družinskem krogu ga lahko uporabljate kot skrivno znamenje za različne reči. Z njim si lahko sporočite, da vam je kdo všeč ali ne, ali ga samo narišete v vsako medsebojno sporočilo kot znamenje zavezništva in prijateljstva, skupnosti med vami, kar vas bo energijsko dodatno povezalo.Eden izmed starodavnih simbolov, ki ga morda lahko izberete zase, je spirala oziroma ovijajoča se kača, ki ima zelo globok pomen: predstavlja proces rasti skozi preobrazbo. Tako kot kača menja kožo, se prelevi in na novo zaživi, tudi vas naporna izkušnja ne ubije, ampak okrepi. Iz pepela vstanete močnejši in odločnejši kot prej. Podobno Luna velja za simbol materinstva, nežnosti, čustev, skritega. Izbirate lahko tudi med živalskimi simboli, prašič denimo predstavlja obilje, bogastvo, srečo, sova modrost, lev dostojanstvo, ponos, moč. Mačka je simbol skrivnostnosti, magije, skritega čarobnega znanja – že Egipčani so jih izbrali za svete živali in jih častili.Labod je znamenje elegance, plemenitosti, čistosti, metulj preobrazbe, čebela pa delavnosti in marljivosti. Dvojna sekira je simbol ženske moči in matriarhata, še posebno je uveljavljena v minojski kulturi s Krete, enako kot so posode in sklede vseh vrst, ki so jih uporabljali za prenašanje hrane, shranjevanje olja in varjenje napitkov, simbol ženskosti in ženske moči. Voda v vseh oblikah je simbol čustvenosti, ženskosti, materinstva, nežnosti, čistosti, obilja, školjke so simbol Venere, pajkove mreže so tkanina, ki predstavlja življenje.Vzorci v obliki črke x predstavljajo štiri elemente, krogi in spirale so znak večnega rojevanja in preporoda.Ni treba, da upoštevate zgornje predloge, zamislite si lahko čisto svoje znamenje s svojim pomenom. Vzemite si čas, da vaš simbol sam pride do vas – morda kot oblika, ki jo nenehno opažate okoli sebe, morda podoba, ki slučajno nastane, ko čečkate po papirju. Lahko je nekaj, kar se pojavi v sanjah ali meditaciji.Lahko se vam v mislih pojavi simbol, s katerim ste imeli opravka v preteklem življenju. Bodite pozorni na naključja in bodite prepričani, da je vaš znak nekaj, kar v sebi skriva pomen, globoko povezan z vašim življenjem.
