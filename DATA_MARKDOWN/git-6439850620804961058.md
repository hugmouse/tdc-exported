
# নিষেধাজ্ঞা শেষে ফের সাগরে জেলেরা ॥ বাজারে মিলছে ইলিশ

Published at: **2019-11-01T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/457848/%e0%a6%a8%e0%a6%bf%e0%a6%b7%e0%a7%87%e0%a6%a7%e0%a6%be%e0%a6%9c%e0%a7%8d%e0%a6%9e%e0%a6%be-%e0%a6%b6%e0%a7%87%e0%a6%b7%e0%a7%87-%e0%a6%ab%e0%a7%87%e0%a6%b0-%e0%a6%b8%e0%a6%be%e0%a6%97%e0%a6%b0%e0%a7%87-%e0%a6%9c%e0%a7%87%e0%a6%b2%e0%a7%87%e0%a6%b0%e0%a6%be)

স্টাফ রিপোর্টার, চট্টগ্রাম অফিস ॥ নিষেধাজ্ঞা শেষে ফের সাগরে নেমেছে জেলেরা। বুধবার মধ্যরাত থেকে মাছ ধরার উৎসবে মাতেন মৎস্যজীবীরা। এ মৌসুমে প্রচুর ইলিশ ধরা পড়বে, এমনই আশাবাদ তাদের। পরিমাণে কম হলেও বৃহস্পতিবার বাজারগুলোতে দেখা গেছে ইলিশ। প্রজনন নিরাপদ করার লক্ষ্যে মা ইলিশ রক্ষায় টানা ২২ দিনের নিষেধাজ্ঞা ছিল সাগর ও নদীতে মাছ ধরার। গত ৯ অক্টোবর থেকে শুরু হওয়া এ নিষেধাজ্ঞা বলবৎ ছিল ৩০ অক্টোবর রাত ১২টা পর্যন্ত। জেলেরা আগে থেকেই প্রস্তুত ছিলেন। রাত ১২টার পরই নৌকা ও জাল নিয়ে তারা নেমে পড়েন সাগরে। নিষেধাজ্ঞার ওই সময়টুকু তাদের কেটেছে নৌকা ও জাল মেরামত এবং প্রয়োজনীয় রক্ষণাবেক্ষণ কাজে।
বৃহস্পতিবার ভোর থেকে সাগরের চিত্র ছিল আগের মতোই। মীরসরাই, সীতাকুন্ড, সন্দ্বীপ, আনোয়ারা ও বাঁশখালীসহ উপকূলীয় এলাকার মৎস্যজীবীরা এখন মাছ ধরায় ব্যস্ত। নিষেধাজ্ঞা উঠে যাওয়ায় এখন নির্ভয় পরিবেশ। বৃহস্পতিবার বিকেল থেকেই তীরে মাছ আসতে শুরু করে। শুক্রবার থেকে আগের চেহারায় রূপ নেবে চট্টগ্রামের ফিশারিঘাটসহ মৎস্য অবতরণ কেন্দ্রগুলো।
বরিশালের বাজার রুপালি
ইলিশে সয়লাব
স্টাফ রিপোর্টার জানান, নিষেধাজ্ঞা শেষে বরিশালের পোর্ট রোডের মাছের পাইকারি বাজার রুপালি ইলিশে সরগরম হয়ে উঠেছে।
বৃহস্পতিবার সকাল আটটার মধ্যে ইলিশে সয়লাব হয়ে যায় মাছের পাইকারি বাজারটি। ভোর থেকে ক্ষুদ্র ব্যবসায়ী ও জেলেরা পাইকারি বাজারে ইলিশ নিয়ে আসতে শুরু করেন। ফলে বেলা বাড়ার সঙ্গে সঙ্গে ব্যবসায়ীদের হাঁকডাক, শ্রমিকদের কর্মব্যবস্থায় টানা ২২দিন পর মুখরিত হয়ে ওঠে পাইকারি এ বাজারটি। আর এক সঙ্গে প্রচুর মাছের দেখা পেয়ে মহাখুশি জেলে থেকে শুরু করে ব্যবসায়ী ও শ্রমিকরা।
বাজার ঘুরে দেখা গেছে, সকাল থেকেই বাজারে ক্রেতা-বিক্রেতার উপচে পড়া ভিড় । বেলা বাড়ার সঙ্গে সঙ্গে পাইকারি এ বাজারটিতে ইলিশের চাপও বাড়তে থাকে। বিভিন্নস্থান থেকে নৌকা ও ট্রলারে ইলিশ নিয়ে আসে ব্যবসায়ী ও জেলেরা। বরফকল, বরফভাঙ্গা, মাছ প্যাকিংসহ সর্বত্র কর্মব্যস্ত সময় পার করছেন শ্রমিকরা।
এদিকে বাজারে এখন পর্যন্ত যে ইলিশ এসেছে, তাতে পুরাতন বা আগে ধরে রেখে সংরক্ষণ করা মাছ নেই বলে জানিয়েছেন ব্যবসায়ীরা। এখন পর্যন্ত এ বাজারে আসা প্রতিটি ইলিশের আকার দেখে খুশি তারা। স্থানীয় বিভিন্ন সূত্র বলছে, নিষেধাজ্ঞার সময় যে অসাধু জেলেরা ইলিশ শিকার করেছেন তাও নতুন মাছের সঙ্গে বাজারে নিয়ে আসা হয়েছে।
ব্যবসায়ীরা জানান, বৃহস্পতিবার ছয় থেকে নয় শ’ গ্রামের ইলিশ পাইকারি প্রতিমণ ২৪ থেকে ২৫ হাজার টাকা, এক কেজি ওজনের ইলিশ ৩০ হাজার টাকা মণ ও ১২শ’ গ্রামের ওপর ইলিশ প্রতিমণ ৩৫ থেকে ৪০ হাজার টাকায় বিক্রি হয়েছে।
২২দিনে ১৪শ’ জেলের কারাদন্ড
নিষেধাজ্ঞার ২২দিনে বরিশাল বিভাগের ছয় জেলায় দুই হাজার ৫৩৮টি অভিযান পরিচালিত হয়েছে। পাশাপাশি এক হাজার ৭১টি ভ্রাম্যমাণ আদালতের কার্যক্রমে এক হাজার ৭৫১টি মামলা দায়ের করা হয়েছে। এছাড়া অভিযানে আটকদের কাছ থেকে সর্বমোট ৪৪ লাখ ৫৬ হাজার সাত শ’ টাকা জরিমানা আদায় এবং এক হাজার ৪৪৭ জনকে বিভিন্ন মেয়াদে কারাদন্ড প্রদান করা হয়েছে। উদ্ধার করা হয়েছে ৮৯ লাখ ৬৯ হাজার মিটার অবৈধ কারেন্ট জাল ও ১৯ মেট্রিক টন ইলিশ।
