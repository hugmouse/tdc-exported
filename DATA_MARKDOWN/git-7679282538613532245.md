
# राकांपा प्रदेश अध्यक्ष का नेमप्लेट लगी कार से भूटान निर्मित शराब बरामद

Published at: **2019-11-04T09:18:46+00:00**

Author: **पटेगना (अररिया) । एक संवाददाता**

Original: [https://www.livehindustan.com](https://www.livehindustan.com/bihar/bhagalpur/story-bhutan-made-liquor-recovered-in-araria-from-vehicle-of-ncp-state-president-nameplate-2831007.html)

जोकीहाट अररिया मुख्य मार्ग के भंगिया पुल के समीप बैरगाछी ओपी पुलिस ने शनिवार को भूटान निर्मित 129 लीटर शराब के साथ एक कार को जब्त किया। कार पर राष्ट्रवादी युवा कांग्रेस पार्टी के प्रदेश अध्यक्ष का नेमप्लेट लगा था। यह कार्रवाई वाहन चेकिंग के दौरान की गई।
इस कार में शराब की बड़ी खेप बंगाल के न्यू जलपाईगुड़ी से छपरा (सीवान) ले जायी जा रही थी।  गिरफ्तार शराब तस्कर की पहचान छपरा (सिवान) जिले के गड़खा थाना क्षेत्र के बसंतपुर निवासी संजीत कुमार सिंह के रूप में की गई। ओपीध्यक्ष हरेंद्र कुमार ने बताया कि छठ पर्व को लेकर बंगाल से जोकीहाट मार्ग होकर शराब की बड़ी खेप आने की सूचना मिली थी। सूचना के आधार पर पुलिस टीम गठित कर कई जगह वाहन चेकिंग हो रही थी।
इसी बीच भंगिया पुल के समीप शनिवार सुबह अररिया की ओर जा रहे राष्ट्रवादी युवा कांग्रेस के प्रदेश अध्यक्ष का नेम प्लेट लगी कार को रोककर तलाशी ली गई। उसमें भूटान निर्मित 750 एमएल के 115 बोतल, 180 एमएल के 240 बोतल में बंद 129 लीटर शराब मिली। ओपी अध्यक्ष ने बताया कि  वाहन को जब्त कार छपरा के गड़खा बसंंतपुर निवासी संजीत कुमार को रविवार को न्यायिक हिरासत में अररिया भेज दिया गया। उन्होंने कहा कि ऐसा प्रतीत होता है कि राकांपा  के प्रदेश अध्यक्ष का नेम प्लेट लगाकर शराब का कारोबार कर रहा था।  
