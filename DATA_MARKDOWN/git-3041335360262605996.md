
# Πρωτοβουλία Σταϊκούρα για να αναδειχθεί ο ιστορικός τόπος της Αλαμάνας

Published at: **2019-11-07T17:38:54+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/07/greece/protovoulia-staikoura-gia-na-anadeixthei-o-istorikos-topos-tis-alamanas/)

Δεν υπάρχει άνθρωπος ο οποίος έχει διαβάσει την ιστορία της Ελληνικής Επανάστασης του 1821, που δεν έχει συγκλονιστεί από τον μαρτυρικό θάνατο δια ανασκολοπισμού (σούβλισμα) του Αθανασίου Διάκου.
Στην ανάδειξη του ιστορικού τόπου, όπου δόθηκε μία από τις πρώτες μάχες του Εθνικού Ξεσηκωμού, στην ξύλινη γέφυρα της Αλαμάνας (Σπερχειός), πλησίον των Θερμοπυλών, στις 23 Απριλίου 1821 και σφραγίστηκε από την ηρωική προσπάθεια του Αθανάσιου Διάκου να αναχαιτίσει τις Οθωμανικές ορδές του Κιοσέ Μεχμέτ και του Ομέρ Βρυώνη, στοχεύει μια πρωτοβουλία του Φθιώτη βουλευτή Χρήστου Σταϊκούρα.

        Γερμανία: Βουλευτής έχασε τις αισθήσεις του ενώ βρισκόταν στο βήμα της Βουλής
      
Ενόψει και του εορτασμού (2021) των 200 χρόνων από την Επανάσταση, ο υπουργός Οικονομικών κ. Σταϊκούρας, με επιστολή που απέστειλε στην αρμόδια υπουργό Πολιτισμού και Αθλητισμού Λίνα Μενδώνη, ζητά την αγορά και απαλλοτρίωση έκτασης 10 στρεμμάτων στην Αλαμάνα.
Πρόκειται για μία διαδικασία που πρέπει να ακολουθηθεί από πλευράς δημοσίου, όπως υπογραμμίζει ο κ. Σταϊκούρας.
Στην επιστολή ανάμεσα σε άλλα επισημαίνει χαρακτηριστικά ότι:
«Στην Αλαμάνα, όπου έγινε η γνωστή μάχη στις 23 (ή 22) Απριλίου 1821 με τις πολυδιάστατες επιδράσεις στη θετική έκβαση της ελληνικής Επανάστασης, δεν υπάρχει ούτε ένα τετραγωνικό μέτρο δημόσιας γης, για να αποδοθεί η οφειλόμενη τιμή στον Αθανάσιο Διάκο και τους συμπολεμιστές του».
»Να αναδειχθεί ο τόπος και μάλιστα σε συνδυασμό με τις Θερμοπύλες και το Γοργοπόταμο (όπως έχουμε αναπτύξει στο γραφείο σας και προφορικά)».
«Σημειώνω ότι στην ευρύτερη περιοχή είχε λάβει χώρα και η «Μάχη του Σπερχειού» επί Βυζαντίου (997 μΧ)».
Και συνεχίζει ο κ. Σταϊκούρας:
«Σας ζητώ να κινήσετε τη διαδικασία αγοράς ή απαλλοτρίωσης από το Ελληνικό Κράτος, έκτασης 10 στρεμμάτων στον ιστορικό αυτό τόπο».
»Σας γνωρίζω ότι το κόστος αγοράς ή απαλλοτρίωσης της έκτασης των 10 στρεμμάτων είναι χαμηλό (δεν υπερβαίνει τις 2-3 δεκάδες χιλιάδες ευρώ).
»Σκοπός είναι η κατασκευή υποδομών και η αξιοποίησή τους (μνημείο, κατασκευή - αναπαράσταση γέφυρας κοκ) για την ανάδειξη και αξιοποίηση της περιοχής».
Και κλείνει την επιστολή του ο υπουργός Οικονομικών:
«Το Υπουργείο Οικονομικών έχει την πρόθεση να εξασφαλίσει την αναγκαία χρηματοδότηση για την αγορά ή απαλλοτρίωση της έκτασης των 10 στρεμμάτων».
Να σημειωθεί ότι Μουσείο του Αθανασίου Διάκου λειτουργεί στο ομώνυμο χωριό ή Ανω Μουσουνίτσα, όπως συνεχίζουν να το αποκαλούν κάποιοι ντόπιοι. Από το χωριό, που πήρε το όνομα του ήρωα το 1959, καταγόταν οι Μασαβεταίοι, το σόι του πατέρα του Θανάση –όπως ο ίδιος υπέγραφε– Διάκου.
Επίσης, στο πλαίσιο της προσπάθειας για ανάδειξη της τοπικής ιστορίας η Περιφέρεια Στερεάς σε συνεργασία με το Πολεμικό μουσείο ίδρυσε στη Λαμία ένα Μουσείο στο οποίο μπορεί κάποιος μέσα από εκθέματα και ιστορικό υλικό, να γνωρίσει καλύτερα τη Νεότερη Ελληνική Ιστορία.
Με στοιχεία από τα sansimera.gr, lamiareportgr και lamianowgr.

        Πατέρας 20χρονου ναυτικού : «Πού είναι το παιδί μου, μπορεί να μου πει κάποιος;»
      
