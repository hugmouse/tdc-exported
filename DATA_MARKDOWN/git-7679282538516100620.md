
# 'मेरे युवा मेरी शान' दीपक डोबरियाल बोले- भटकाव से दूर रहे युवा

Published at: **2019-11-07T11:59:27+00:00**

Author: **लाइव हिन्दुस्तान टीम,अल्मोड़ा**

Original: [https://www.livehindustan.com](https://www.livehindustan.com/uttarakhand/story-mere-yuva-meri-shaan-deepak-dobriyal-says-do-not-run-fast-to-get-anything-in-life-2836714.html)

बॉलीवुड में अपनी अदाकारी का लोहा मनवा चुके जाने-माने एक्टर दीपक डोबरियाल भी कार्यक्रम में मौजूद यूथ से रूबरू हुए। उन्होंने कहा कि मेरे दोस्त कहते हैं कि रियल लाइफ में मैं घटिया एक्टर हूं। उत्तराखंड में अदाकारी के क्षेत्र में विकास की बात करते हुए उन्होंने कहा कि इंडस्ट्री मुंबई में ही है। वहां के दिग्गज लोगों को यहां बुलाया जाए। 
दिग्गजों से यहां के युवाओं को रूबरू करवाया जाए और उनके अनुभव को यहां के लोगों तक पहुंचाया जाए तो यहां भी संभव है कि लोग इस फील्ड में अपना हुनर आजमा सकते हैं। उत्तराखंड के विकास के बारे में उन्होंने कहा कि यहां की सरकार को पहाड़ों के सीमावर्ती गांवों को बसाना चाहिए। अगर ऐसा होता है तो बीच के गांव खुद-ब-खुद डेवलप हो जाएंगे। 
फिल्मी दुनिया में आने से पहले अपने संघर्षों को साझा करते हुए उन्होंने कहा कि हमारे टाइम पर भटकाव बहुत था। आज युवाओं के पास मौका है, सिर्फ सही दिशा मिलनी चाहिए। किसी और को दिखाने के लिए कोई भी काम मत करिए। अपने लिए काम करिए।
वहीं कार्यक्रम में शिरकत करते हुए चक दे इंडिया से फेमस हुईं चित्रांशी रावत ने बच्चों को अपनी जिंदगी के अलग-अलग पड़ावों से रूबरू कराया। उन्होंने बताया कि मैं हॉकी खेला करती थी। मैं नेशनल लेवल हॉकी खेल चुकी हूं। जब मूवी में काम करने का मौका मिला तो मुझे बॉलीवुड के बारे में कुछ नहीं पता था।
