
# Un Mediterraneo pulito: ecco perché conviene a tutti

Published at: **2019-11-03T22:00:00+00:00**

Author: **Alessio Ribaudo**

Original: [Corriere della Sera](https://www.corriere.it/cronache/19_novembre_04/mediterraneo-pulito-ecco-perche-conviene-tutti-73ec8558-ff45-11e9-aa9d-60f7e515e47b.shtml)

Guardare il mar Mediterraneo con occhi nuovi, scrutando all’orizzonte prospettive diverse indicate da due punti cardinali: la sostenibilità ambientale e lo sviluppo di un’economia «blu». Un approdo che potrebbe essere molto ricco anche per chi non vive in mare e di mare. A un patto, fare squadra: dai cittadini alla politica, passando per le aziende. Indicare la rotta tramite linee guida e pratiche virtuose è l’obiettivo del dossier «Business for Ocean Sustainability» — realizzato da One Ocean Foundation, in collaborazione con McKinsey & Company, Sda Bocconi e Csic — che viene presentato martedì a Milano. In dettaglio, viene analizzato il Mediterraneo che è uno dei più importanti ecosistemi per biodiversità e porta anche ricchezza.
«Favorisce lo sviluppo di un fatturato annuo dei settori legati al mare stimato in 386 miliardi di euro», spiega Stefano Pogutz, docente di Corporate sustainability presso la Sda Bocconi, «con 205 milioni di valore aggiunto lordo e dà circa 4,8 milioni di posti di lavoro». Anche per questo preservare la salute degli ecosistemi marini e costieri è fondamentale. «Significa costituire l’habitat in cui le imprese possono svilupparsi e il nostro Paese ne potrebbe beneficiare visto che siamo al centro del Mediterraneo», prosegue Pogutz che presiede il comitato scientifico della Fondazione One Ocean, «ma esistono minacce. Per esempio, l’integrità dei fondali è messa in pericolo da pressioni dirette come la pesca a strascico, lo sfruttamento intensivo delle risorse naturali o agenti come idrocarburi, biocidi e altre sostanze chimiche che, spesso, vengono scaricate accidentalmente. Fino a forme di interazione indirette con l’ambiente marino, come plastiche e microplastiche che raggiungono il mare».
Secondo la ricerca quantitativa e qualitativa svolta dalla Fondazione, le imprese sono in media consapevoli del 35% delle pressioni esercitate sugli ecosistemi marini dai settori industriali di cui fanno parte e, mediamente, svolgono attività di mitigazione sulla maggior parte delle pressioni che riconoscono. L’analisi suggerisce che, però, serve attivare «azioni coerenti». «Il 34% delle aziende è sia consapevole sia attiva («sustainability leader»). Il 44% è non consapevole e non attiva («ritardatari»). Il restante 22% è equamente diviso in due gruppi: consapevole ma inattiva («bloccati») e inconsapevole ma attiva («interessati»)». Le imprese, suggerisce il documento, devono svolgere un ruolo fondamentale nella transizione verso un’economia «blu» e si può guardare al futuro con ottimismo grazie proprio ai «sustainability leader»: sono 3,6 volte più attivi delle altre imprese nell’affrontare il problema dei contaminanti e quasi 3 volte più reattivi rispetto all’inquinamento marino. Però, servono buone pratiche.
Per il dossier, passano dalla costruzione della consapevolezza dell’interdipendenza tra imprese, salute degli ecosistemi marini e pressioni esercitate su di essi. Serve anche più trasparenza e la divulgazione delle azioni necessarie per la protezione ambientale favorendo sviluppo e diffusione delle tecnologie. Il rapporto indica inoltre la necessità che tutte le parti sociali interessate collaborino perché la complessità della sfida della sostenibilità richiede competenze diverse e lo sviluppo di partenariati. Infine occorre sia sviluppare politiche e meccanismi di governance per la protezione degli ecosistemi marini sia meccanismi di mercato tra cui incentivi fiscali a ricerca e innovazione.
