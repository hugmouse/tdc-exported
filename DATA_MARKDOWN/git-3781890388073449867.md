
# อ้างบุพการี'แม่มณี'ก็เป็นเหยื่อ ลงทุนเล่นแชร์กับลูกด้วย!

Published at: **2019-11-02T15:10:00+00:00**

Author: ****

Original: [เดลินิวส์](https://www.dailynews.co.th/crime/739707)


        ผบช.ภ.4 แถลงข่าวจับกุม "แม่มณีกับสามี" สอบสวนยังภาคเสธ อ้างมารดาตัวเองไม่เกี่ยวข้อง เพราะร่วมเล่นแชร์กับลูกสาวด้วย เตรียมฝากขัง 4 พ.ย.นี้ พร้อมค้านประกันตัว
      
เมื่อวันที่ 2 พ.ย. พล.ต.ท.เจริญวิทย์ ศรีวนิชย์ ผบช.ภ.4 แถลงข่าวการจับกุมตัว น.ส.วันทนีย์ ทิพย์ประเวช หรือ แม่มณี  อายุ 28 ปี และนายเมธี ชิณภา อายุ 20 ปี สามี สองผู้ต้องหาตามหมายจับศาล จ.อุดรธานี จ.261/2562 และ จ.262/2562 ข้อหา ร่วมกันฉ้อโกงประชาชน, ร่วมกันให้กู้ยืมเงินอันเป็นการฉ้อโกงประชาชน และร่วมกันนำข้อมูลอันเป็นเท็จเข้าสู่ระบบคอมพิวเตอร์ ภายหลังจับกุมตัวได้ในห้องพักพื้นที่อ.สัตหีบ จ.ชลบุรี เมื่อช่วงเช้าที่ผ่านมา ว่า ทางตำรวจสืบสวน ภ.จว.อุดรธานี และ สภ.เมืองอุดรธานี ได้ขยายผลเพื่อหาผู้ร่วมขบวนการโดยเข้าตรวจค้นบ้านและอาคาร 6 จุด พบหลักฐานทรัพย์สิน อสังหาริมทรัพย์ เอกสาร ซึ่งจะได้ตรวจสอบอายัด ทำการสืบสวนขยายผลต่อไป เบื้องต้นทราบว่าได้จดทะเบียนเพื่อทำธุรกิจ ทั้งที่จดแล้วและอยู่ระหว่างดำเนินการ ทั้งน้ำปลาร้า, เครื่องสำอาง, อาหารเสริม, ร้านทอง และบางธุรกิจมีหลายสาขา โดยได้อายัดอาคารพาณิชย์ 3 ชั้น 2 คูหา ที่แม่มณีเป็นผู้ครอบครอง และอาคารพาณิชย์ 2 ชั้น 1 คูหา มี น.ส.ธวัลรัตน์ ทิพย์ประเวช มารดาของแม่มณีเป็นผู้ถือกรรมสิทธิ์ และยังมีรถยนต์หรู 3 คัน โฉนดที่ดิน รวมมูลค่าทรัพย์สิน อสังหาริมทรัพย์ และรถยนต์ รวม 22.1 ล้านบาท ส่วนทองปลอมแม่มณียอมรับว่าซื้อมาจาก จ.ขอนแก่น ที่ซื้อเหมามาเป็นกิโล เพื่อมาสร้างภาพในการไลฟ์สดสร้างความน่าเชื่อถือ  
พล.ต.ท.เจริญวิทย์ กล่าวอีกว่า ส่วนความคืบหน้าการสอบปากคำผู้เสียหาย พนักงานสอบสวน สภ.เมืองอุดรธานี ได้สอบปากคำผู้เสียหายแล้วกว่า 200 ปาก ซึ่งวันจันทร์ที่ 4 พ.ย.นี้ จะนำผู้ต้องหาไปฝากขังต่อศาล และคัดค้านการประกันตัว ส่วนสำนวนการสอบสวนตอนนี้ดีเอสไอได้ประสานสำนักงานตำรวจแห่งชาติ มีคำสั่งให้รวบรวมคดีที่เกิดขึ้นในภาค 4 และภาคอื่นๆ ทั่วประเทศ เพื่อรวบรวมส่งสำนวนให้ดีเอสไอภายในวันที่ 16 พ.ย. ซึ่งสำนวนทั้งหมดจะไปรวมกันที่ดีเอสไอ ส่วนประเด็นที่ว่าจะมีใครเกี่ยวข้องหรืออยู่เบื้องหลัง คงจะต้องพิสูจน์ทราบทางเชิงลึก รวมถึงเส้นทางการเงินว่ามีใครอยู่เบื้องหลังหรือไม่อย่างไร 
"ทั้งนี้แม่มณียังให้การภาคเสธ โดยอ้างว่ามีการระดมทุนลูกแชร์จริงว่า แต่ไม่ได้มีเจตนาจะโกงผู้เสียหาย ส่วนมารดาของแม่มณีจะมีความผิดด้วยหรือไม่นั้น ต้องรอการสอบปากคำผู้เกี่ยวข้องก่อน แต่เบื้องต้นแม่มณีก็บอกว่าตัวมารดาของเขาก็ร่วมเล่นแชร์กับลูกสาวด้วย ส่วนที่ว่ามีคนมีสีอยู่เบื้องหลังและช่วยในการหลบหนีเรื่องนี้จะต้องมีการสืบสวนหากพบว่าใครมีส่วนเกี่ยวข้องก็จะดำเนินการตามกฎหมาย ส่วนข้อมูลเชิงลึกต่างๆ คงไม่สามารถบอกได้ เพราะอยู่ในสำนวน" พล.ต.ท.เจริญวิทย์ กล่าว ริบรางวัลนักธุรกิจดีเด่น'แม่มณี' หลังถูกจับโกงแชร์พันล.     
