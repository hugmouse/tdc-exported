
# हाईकोर्ट की शरण में अनंत सिंह, जेडीयू नेताओं पर लगाए गंभीर आरोप

Published at: **2019-11-07T16:32:53+00:00**

Author: **पटना। हिन्दुस्तान टीम**

Original: [https://www.livehindustan.com](https://www.livehindustan.com/bihar/story-anant-singh-appealed-to-patna-high-court-serious-allegations-against-jdu-leaders-2837314.html)

मोकामा के विधायक अनंत सिंह पटना हाईकोर्ट में एक अर्जी दायर कर बाढ़ थाना कांड संख्या 389/19 की जांच सीबीआई से करने की गुहार लगाई है। अर्जी में कहा गया है कि जदयू से जुड़े कई बड़े नेता के इशारे पर इनके खिलाफ मुकदमा दर्ज किया गया है। यही नहीं उनकी जान के दुश्मन के साथ मिल कर नेता लोग सरकारी तंत्र का दुरूपयोग कर रहे हैं। 
न्यायमूर्ति अश्विनी कुमार सिंह की एकलपीठ ने इस मामले पर लम्बी सुनवाई के बाद राज्य सरकार को चार सप्ताह के भीतर जवाबी हलफनामा दायर कर स्थिति स्पष्ट करने का आदेश दिया है। साथ ही मामले पर अगली सुनवाई की तारीख 5 दिसम्बर तय की है। 
याचिका में अनंत सिंह ने कहा है कि जदयू के कई बड़े नेता के साथ उनके विपक्षीगण हैं। उनलोगों के पास एके 47 जैसे खतरनाक हथियार हैं। इससे संबंधित कई फोटो भी याचिका में संलग्न किया गया है। याचिका में दो सांसद, राज्य सरकार के एक मंत्री के अलावा एक आईपीएस पुलिस अधिकारी और एक थानाध्यक्ष पर आरोप लगाए गए हैं। पुलिस अधिकारियों पर नेताओं के इशारे पर झूठे मुकदमे में फंसाने का आरोप लगाया है। 
कहा है कि बहादुरपुर थाना कांड संख्या 18/19, बाढ़ थाना कांड संख्या 20/19, घोसवरी थाना कांड संख्या 16/19 तथा बाढ़ थाना कांड संख्या 50/19 दर्ज की गई है। उनके वकील अजय कुमार ठाकुर ने कोर्ट को बताया कि विधानसभा तथा लोकसभा के चुनाव लड़ने पर झूठी प्राथमिकी दर्ज कराई गई है। उन्होंने इसकी जांच सीबीआई से करने की मांग अदालत से की।
