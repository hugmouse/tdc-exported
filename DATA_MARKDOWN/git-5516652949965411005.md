
# Αλλαγή σελίδας και ονόματος για το Αmathus Beach Hotel & Amathus Elite Suites στη Ρόδο

Published at: **2019-11-06T21:25:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425196/allagh-selidas-kai-onomatos-gia-to-amathus-beach-hotel-amathus-elite-suites-sth-rodo)


        Συνέντευξη στον Κων/νο Στ. Δεριζιώτη στο “Χρήμα και Τουρισμός”
      

        Για τη νέα εποχή στην οποία εισέρχεται το πολυτελές Amathus Beach Hotel & Amathus Elite Suites, μετά την εξαγορά του από τη Βρετανική εταιρεία London και Regional Properties (L+R), μιλάει στο «ΧΡΗΜΑ & ΤΟΥΡΙΣΜΟΣ» ο γενικός διευθυντής του ξενοδοχείου και πρόεδρος & διευθύνων σύμβουλος της ΛΑΝΔΑ ΑΞΤΕ, κ. Γεώργιος Παπάζογλου, ο οποίος είχε καταλυτική συμμετοχή σε αυτή την εξέλιξη. Και προαναγγέλλει, μέσα από το περιοδικό, την αλλαγή της ονομασίας του από τη σεζόν του 2020, σε Rhodes Bay Hotel & Elite Suites, όνομα, όπως λέει, εμπνευσμένο από την ειδυλλιακή τοποθεσία στην οποία είναι χτισμένο το συγκρότημα.
      
Παράλληλα, στη συνέντευξή του, ο κ. Παπάζογλου σχολιάζει τα αποτελέσματα της φετινής, τουριστικής σεζόν και αναλύει τα μέχρι στιγμής δεδομένα της επόμενης, αφήνοντας μία νότα αισιοδοξίας.Ο ίδιος περιμένει η νέα κυβέρνηση να διορθώσει άμεσα τις στρεβλώσεις του παρελθόντος, σε φορολογικό επίπεδο, ενώ εκφράζει την αμέριστη εμπιστοσύνη του στον νέο δήμαρχο Ρόδου, Αντώνη Καμπουράκη, προκειμένου η Ρόδος να ανακτήσει την παλιά της αίγλη.
Πορευόμενοι προς την περίοδο αιχμής της φετινής τουριστικής σεζόν, πως διαμορφώνεται η τουριστική κίνηση στο νησί της Ρόδου, τόσο σε επίπεδο αφίξεων, όσο και εσόδων;Σύμφωνα με τα επίσημα στατιστικά στοιχεία της Fraport, μέχρι τον Ιούλιο 2019 οι εσωτερικές και διεθνείς πτήσεις προς και από τη Ρόδο παρουσιάζουν μείωση 3,3%, συγκριτικά με αυτές του 2018. Προφανώς υπάρχει ανάλογο αντίκτυπο στον μέσο όρο των εσόδων των ξενοδοχειακών επιχειρήσεων.
Πώς εξελίσσονται οι κρατήσεις και οι διανυκτερεύσεις στα ξενοδοχεία σας και σε ποια επίπεδα αναμένεται να διαμορφωθούν το δίμηνο Σεπτεμβρίου-Οκτωβρίου;Παρά το «μουδιασμένο» ξεκίνημα της φετινής σεζόν, η κίνηση παρουσίασε αυξητική πορεία, ειδικά τους μήνες από τον Ιούνιο έως και τον Σεπτέμβριο.
Όσο για τον Οκτώβριο, ο οποίος παραδοσιακά θεωρείται μήνας με χαμηλή σχετικά ζήτηση, τα πρώτα στοιχεία δείχνουν ότι ο φετινός Οκτώβριος θα είναι καλύτερος από τον αντίστοιχο μήνα του 2018.Εδώ θα ήθελα να αναφέρω ότι στη δυναμική μας παρουσία στην αγορά συνετέλεσε και η υλοποίηση μέρους του εκτενούς επενδυτικού μας πλάνου, το οποίο συμπεριελάμβανε την ολοκλήρωση της πρώτης φάσης ανακαίνισης του συγκροτήματος, με αποτέλεσμα την παρουσίαση ενός «φρέσκου», βελτιωμένου προϊόντος και υπηρεσιών υψηλού επιπέδου.
Ποιο, κατά τη γνώμη σας, είναι το χαρακτηριστικό της φετινής τουριστικής σεζόν στο νησί και ποιες είναι οι επιπτώσεις στην πορεία του ροδιακού τουρισμού από το δυναμικό comeback της Τουρκίας, αλλά και προορισμών της Βόρειας Αφρικής, σε συνδυασμό με την υστέρηση που παρατηρήθηκε, μέχρι και τις αρχές Ιουλίου, από τις τουριστικές αγορές της Γερμανίας και της Αγγλίας;Η επανάκαμψη των ανταγωνιστικών προορισμών προς εμάς, σε συνδυασμό με την αύξηση της διαθεσιμότητας των προσφερόμενων κλινών, σαφώς κι έχει επηρεάσει τις επιδόσεις του μέσου όρου των ξενοδοχειακών επιχειρήσεων. Παρ’όλα αυτά όμως, με διάφορες, δυναμικές, προωθητικές ενέργειες καταφέραμε να διατηρήσουμε τις επιδόσεις μας στα πλαίσια του 2018.
Ποιες είναι οι επιπτώσεις από την υπερφορολόγηση του τουριστικού ξενοδοχειακού κλάδου και τη «γιγάντωση» του φαινομένου Airbnb, τόσο στις ξενοδοχειακές επιχειρήσεις, όσο και σε αυτό καθ’ αυτό το ροδιακό τουριστικό προϊόν; Πώς βιώνετε ως ξενοδόχος αυτή τη νέα πραγματικότητα και τι πρέπει να γίνει για να αλλάξει;Πρώτα απ’ όλα η υπερφορολόγηση αποτελεί τροχοπέδη στην ανάπτυξη συνολικά του επιχειρείν στη χώρα μας και κατ’ επέκταση των ξενοδοχείων. Η υψηλή φορολογία είναι ένας από τους παράγοντες ύφεσης του εσωτερικού τουρισμού, ενώ συμβάλλει στη μείωση της δυνατότητας των επιχειρήσεων να επενδύσουν στην αναβάθμιση των υπηρεσιών και στον εκσυγχρονισμό τους.
Όσο για το φαινόμενο Airbnb, είναι γεγονός ότι έχει υπεραυξηθεί με την υπερπροσφορά διαθέσιμων κλινών, η οποία όμως λειτουργεί δυσανάλογα με τον αριθμό των προγραμματισμένων πτήσεων. Αυτό έχει σαν συνέπεια την επιβάρυνση των νόμιμα οργανωμένων τουριστικών επιχειρήσεων και την πίεση για μειώσεις τιμών.
Η αλλαγή θα προκύψει μόνο εάν και όταν γίνει η πλήρης εφαρμογή του νομικού πλαισίου.
Στη δική μας περίπτωση δεν φαίνεται να έχουμε καμία επίπτωση από αυτό το φαινόμενο και βλέπουμε με αισιοδοξία το μέλλον.
Ποιες είναι οι προβλέψεις σας για την επόμενη χρονιά και σε τι επίπεδα διαμορφώνονται οι τιμές των συμβολαίων για το 2020 που υπογράφονται με τους tour operators;Σύμφωνα με τα μέχρι στιγμής δεδομένα και το 2020 διαφαίνεται να είναι μια χρονιά με προκλήσεις. Στην καλύτερη περίπτωση, θα κυμανθεί στα φετινά επίπεδα. Βέβαια, εξαιτίας του γεγονότος ότι δεν υπάρχει ακόμα σαφής εικόνα των προγραμματισμένων αεροπορικών πτήσεων δεν μπορούμε να προβλέψουμε με ακρίβεια την ανάλογη ζήτηση.
Όσο για τις τιμές συμβολαίων με τους Tour Operators για το 2020, φαίνεται ότι θα παραμείνουν στα φετινά επίπεδα.

        Ποιες είναι οι πιο πρόσφατες επενδυτικές σας κινήσεις και ποια τα επόμενα επενδυτικά και επιχειρηματικά σχέδιά σας;
      
Μετά την εξαγορά των ξενοδοχείων Amathus Beach Hotel & Elite Suites από τη βρετανική, επενδυτική εταιρία London & Regional (L+R) και την ένταξή τους στο portfolio της με τα 17.000 δωμάτια σε ξενοδοχεία στη Μεγάλη Βρετανία, την Ευρώπη, την Αμερική και την Καραϊβική, ξεκινήσαμε πρόσφατα την υλοποίηση του επενδυτικού σχεδιασμού με την Α’ φάση της ανακαίνισης του μεγαλύτερου μέρους του ξενοδοχείου μας, προσδίδοντάς του ένα νέο, αναβαθμισμένο «πρόσωπο» και επανατοποθετώντας την παρουσία μας στην τουριστική αγορά, προσφέροντας υποδομές και υπηρεσίες υψηλού επιπέδου.
Στο πλαίσιο υλοποίησης της Β’ φάσης του σχεδίου ανακαίνισης, τον χειμώνα 2019-2020, μαζί με την αλλαγή και τη βελτιωμένη παρουσία μας θα αλλάξει και ο τίτλος του ξενοδοχείου. Η νέα ονομασία μας θα είναι πλέον Rhodes Bay Hotel. Το όνομα αυτό είναι εμπνευσμένο από την τοποθεσία που είναι κτισμένο, έναν πανέμορφο κόλπο, με ειδυλλιακό περιβάλλον και καταπληκτική θέα στη θάλασσα και το ηλιοβασίλεμα.
Επίσης, η εταιρία μας πρόσφατα εξαγόρασε το ιστορικό ξενοδοχείο «ΤΙΤΑΝΙΑ», στο κέντρο της Αθήνας, και παράλληλα, με την κατασκευή μεγάλης πολυτελούς ξενοδοχειακής μονάδας και κατοικιών στη Μύκονο, επιβεβαιώνεται το έντονο ενδιαφέρον για επενδύσεις στην Ελλάδα και την εξέλιξή μας σε υπολογίσιμη δύναμη στον ελληνικό τουρισμό.
Μία νέα κυβέρνηση προέκυψε από τις πρόσφατες εκλογές της 7ης Ιουλίου, με τον Ροδίτη, μάλιστα, βουλευτή Δωδεκανήσου, Μάνο Κόνσολα, να αναλαμβάνει χρέη υφυπουργού στο υπουργείο Τουρισμού. Τι περιμένετε από αυτή τη νέα κυβέρνηση προκειμένου να ενισχυθεί περαιτέρω ο ελληνικός Τουρισμός, αλλά και σε τοπικό επίπεδο ποιες είναι οι προτάσεις σας για την ενίσχυση του ροδιακού Τουρισμού;Καταρχάς, συγχαίρουμε τον κ. Μάνο Κόνσολα για την εκλογή του και του ευχόμαστε καλή επιτυχία και καλή δύναμη στο έργο του. Ενώ, αναμένουμε την εφαρμογή των προγραμματικών δηλώσεων που έχουν εξαγγελθεί και με ιδιαίτερο ενδιαφέρον το πρόγραμμα φορολογικής ελάφρυνσης, που πρόσφατα ανακοινώθηκε από τον υπουργό Τουρισμού.
Σε τοπικό επίπεδο απαιτείται ο συντονισμός της τοπικής αυτοδιοίκησης με τους κυβερνητικούς παράγοντες, για μια σειρά μέτρων, με έμφαση στην παροχή υπηρεσιών εξαιρετικής ποιότητας, διασφαλίζοντας σωστές υποδομές, δρόμους και πεζοδρόμια με προσβασιμότητα, και φυσικά, προτεραιότητα στη διατήρηση και τον σεβασμό του περιβάλλοντος, με δράσεις που σχετίζονται με την εξοικονόμηση ενεργειακών και φυσικών πόρων.
Ευελπιστώ ότι με την ανάληψη των καθηκόντων του νέου Δημάρχου του νησιού, κ. Αντώνη Καμπουράκη, ο οποίος γνωρίζει τόσο καλά τα θέματα και τις ανάγκες του τουρισμού όσο κανένας άλλος, θα δημιουργηθούν προϋποθέσεις για να δοθούν λύσεις, ούτως ώστε να γίνουμε πιο ελκυστικοί σε σχέση με τους ανταγωνιστές και η Ρόδος θα ξανακερδίσει αυτά που δικαιούται, δηλαδή τη λαμπερή, κοσμοπολίτικη εικόνα της. Όσο για την κατάσταση στη Μεσαιωνική Πόλη, θα πρέπει να βελτιωθεί χωρίς άλλη καθυστέρηση, προκειμένου η πόλη να αποκτήσει την αίγλη που της αρμόζει.
Με δεδομένο ότι η «αχίλλειος πτέρνα» του ελληνικού τουρισμού είναι η ακτοπλοΐα, ποιες είναι οι προτάσεις σας πάνω σ’ αυτό το θέμα;Η ιδιαιτερότητα της Ελλάδας με την πανσπερμία νησιών σαν χώρα, φαινόμενο μοναδικό στην Ευρωπαϊκή Ένωση, καθιστά την πρόσβαση σε πολλές περιπτώσεις δυσχερή και δημιουργεί ανάγκες για επαρκείς, ποιοτικές συγκοινωνίες και την εξασφάλιση νέων, σύγχρονων υποδομών.
Τη δεκαετία του 1990 αρχές 2000 έγινε ένα μεγάλο «boom» όταν οι ακτοπλοϊκές εταιρείες Superfast Ferries, Hellenic Seaways, Blue Star Ferries δρομολόγησαν νέα, σύγχρονα πλοία, όμως, δυστυχώς, σήμερα, εξαιτίας κυρίως της οικονομικής ύφεσης και του υψηλού λειτουργικού κόστους καταλήξαμε πάλι να έχουμε ένα γερασμένο, ακτοπλοϊκό στόλο, περίπου 26 ετών.
Επιπρόσθετα, οι λιμενικές υποδομές εξακολουθούν να είναι ελλιπείς έως ανύπαρκτες κάποιες φορές, με προβληματικές, επισφαλείς αγκυροβολίες κι επικίνδυνες προσεγγίσεις και συχνά ο ταξιδιώτης φτάνει στον προορισμό του μετά από ταξίδι πολλών μιλίων και μεγάλης ταλαιπωρίας.
Θα πρέπει, λοιπόν, να δημιουργηθεί ένα ενθαρρυντικό περιβάλλον και προϋποθέσεις, με την παροχή κινήτρων στις ακτοπλοϊκές εταιρείες, για τη διαρκή ανανέωση του στόλου τους και ταυτόχρονα τη μείωση του λειτουργικού τους κόστους. Επίσης, ο εκσυγχρονισμός επιβατικών σταθμών στα λιμάνια και η χρηματοδότηση για κατάλληλες υποδομές και την κατασκευή σύγχρονων terminals για την υποδοχή σύγχρονων πλοίων, καθώς και η αναβάθμιση των υπηρεσιών, θα διασφαλίσουν μεταφορικό έργο ανταγωνιστικού χαρακτήρα.
Παράλληλα, εάν αναλογιστούμε την τόσο μεγάλη ζήτηση για σύνδεση με τα νησιά, τα οφέλη θα ήταν τεράστια, στην περίπτωση που, χωρίς άλλη καθυστέρηση, προχωρήσει η ψήφιση και η εφαρμογή του νόμου για τη διασύνδεση των νησιών με υδροπλάνα. Μια που τα υδροπλάνα μπορούν να καλύψουν ένα ευρύ φάσμα υπηρεσιών, η λειτουργία τους θα είχε οφέλη πολλαπλασιαστικά, με τεράστιες προοπτικές ανάπτυξης.Τέλος, είναι άκρως απαραίτητο να προχωρήσουμε άμεσα στην υλοποίηση ενός νέου Προγράμματος Δημοσίων επενδύσεων, με νέες μελέτες, για να διασφαλιστεί η ισοτιμία μεταξύ των προορισμών «φιλέτων» και των άγονων γραμμών και η αλλαγή της δυναμικής της ακτοπλοΐας στην Ελλάδα να είναι ανταγωνιστική.
