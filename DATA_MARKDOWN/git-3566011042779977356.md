
# جمع‌آوری ۳۰۰ قلم لوازم‌آرایشی قاچاق در نهاوند

Published at: **2019-11-07T11:13:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545390.html/%D8%AC%D9%85%D8%B9-%D8%A2%D9%88%D8%B1%DB%8C-----%D9%82%D9%84%D9%85-%D9%84%D9%88%D8%A7%D8%B2%D9%85-%D8%A2%D8%B1%D8%A7%DB%8C%D8%B4%DB%8C-%D9%82%D8%A7%DA%86%D8%A7%D9%82-%D8%AF%D8%B1-%D9%86%D9%87%D8%A7%D9%88%D9%86%D8%AF)

رئیس شبکه بهداشت و درمان نهاوند گفت: تعداد ۳۰۰ قلم انواع لوازم‌آرایشی و بهداشتی قاچاق و تاریخ‌مصرف گذشته در نهاوند کشف و ضبط شد.
به گزارش شبکه اطلاع رسانی راه دانا؛ مومنعلی دارابی، رئیس شبکه بهداشت و درمان نهاوند در گفت‌وگو با خبرنگار عصر همدان؛ گفت: بازدید و سرکشی از واحدهای عرضه کنند لوازم‌آرایشی و بهداشتی از کارهای مستمر شبکه بهداشت و درمان نهاوند است.
وی اظهار داشت: بازرسان این اداره به‌صورت مستمر و دوره‌ای از واحدهای صنفی مختلف در راستای حفظ سلامت شهروندان بازدید و بازرسی دارند.
رئیس شبکه بهداشت و درمان نهاوند افزود: کنترل لوازم‌آرایشی و بهداشتی غیرمجاز، قاچاق و تاریخ‌مصرف گذشته ازجمله وظایف بازرسان است و با متخلفان طبق قانون برخورد خواهد شد.
وی ادامه داد: در بازرسی اخیر از واحدهای صنفی شهرستان بیش از ۳۰۰ قلم انواع لوازم‌آرایشی و بهداشتی قاچاق و تاریخ‌مصرف گذشته کشف و ضبط شد.
دارابی گفت: محصولات بهداشتی غیرمجاز ممکن است باعث بروز بیماری‌های پوستی و میکروبی شوند و با سلامت شهروندان در ارتباط هستند.
وی بیان داشت: از شهروندان درخواست داریم با توجه به عوارض جبران‌ناپذیر مصرف کالاهای تاریخ‌مصرف گذشته حتماً از فروشندگان معتبر و دارای مجوز خرید کنند و موارد تقبلی و قاچاق را به شبکه بهداشت و درمان نهاوند گزارش کنند.
رئیس شبکه بهداشت و درمان نهاوند همچنین گفت: در بازرسی نامحسوس از یک واحد دندان‌سازی که به‌صورت غیرمجاز فعالیت داشت تعدادی تجهیزات کشف و ضبط شد.
وی افزود: طبق قانون برپایی مطب و انجام امور پزشکی و دندانپزشکی بدون داشتن مجوز از مراجع مربوطه جرم محسوب می‌شود و ما نیز طبق قانون با این‌گونه موارد برخورد می‌کنیم.
دارابی اظهار داشت: در موارد اخیر پرونده برای متخلفان تشکیل شد و به مرجع قضایی معرفی شدند.
وی گفت: از مردم درخواست داریم تا موارد مشکوک و مداخلات غیرقانونی در پزشکی را به بازرسان شبکه بهداشت و درمان اطلاع دهند و ما نیز طبق قانون به‌شدت با این موارد برخورد می‌کنیم.
انتهای پیام/
