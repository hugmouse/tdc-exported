
# 'เฉลิมชัย'โยนเผือกร้อน'รมว.อุตฯ'ปมรื้อแบน3สารพิษ

Published at: **2019-11-04T23:35:00+00:00**

Author: ****

Original: [เดลินิวส์](https://www.dailynews.co.th/politics/739938)


        "เฉลิมชัย"โยนเผือกร้อน ทบทวนแบนสารไกลโฟเซส ให้รมว.อุตสาหกรรม ระบุกษ.ทำหน้าที่ครบถ้วนแล้ว เร่งศึกษาสิ่งทดแทน3สารเคมี "ภาคปชช."จ่อเคลื่อนไหว หาก กก.วัตถุอันตราย ล้มมติแบน “ไกลโฟเสต” ส่อเอื้อค้าสารเคมี ซัด ไม่ใช่หน้าที่ “สุริยะ”
      
เมื่อวันที่ 4 พ.ย. นายเฉลิมชัย ศรีอ่อน รมว.เกษตรและสหกรณ์ เปิดเผยถึงกรณีที่นายสุริยะ จึงรุ่งเรืองกิจ รมว.อุตสาหกรรม ประธานคณะกรรมการวัตถุอันตราย จะทบทวนการแบนสารไกลโฟเซส อาจมีการพิจารณาเรื่องคณะกรรมการวัตถุอันตรายมีมติเลิกใช้3สารเคมี คือ พาราควอต ไกลโฟเซส คลอร์ไพรีฟอส ยกระดับเป็นวัตถุอันตรายทางการเกษตรต้องห้ามประเภท4 หรือ วอ.4 ห้ามซื้อขาย ผลิต ครอบครอง นำเข้า ส่งออก ให้มีผลวันที่1ธ.ค.นี้ ว่า เรื่องนี้ตนยังไม่ทราบและเห็นว่าเป็นเรื่องของคณะกรรมการวัตตุอันตราย จะพิจารณา ว่าจะดำเนินการอย่างไรต่อไป ซึ่งถือว่าในส่วนของการทำงานในส่วนของกระทรวงเกษตรฯถือว่าครบถ้วนสมบูรณ์แล้ว โดยจากนี้ไป กระทรวงเกษตรฯ จะต้องเดินหน้าศึกษาสิ่งทดแทน 3สารเคมีที่โดนแบน ในเบื้องต้นได้มีการตั้งคณะกรรมการศึกษาผลกระทบ และพิจารณาหาสิ่งทดแทน ได้ให้ปลัดกระทรวงเกษตรฯเป็นประธานคณะกรรมการ ชุดดังกล่าว ทั้งหมด จะประกอบด้วยตัวแทน จากหน่วยงานที่เกี่ยวข้องทั้งหมด รวมทั้งตัวแทนจากเกษตรกร มาให้ข้อมูลเพื่อพิจารณาศึกษาแนวทางการหาสิ่งทดแทน3สารเคมี ว่าจะเดินหน้าต่ออย่างไร คาดว่าจะสรุปเรื่องได้ทั้งหมดภายในสิ้นเดือน พ.ย. นี้"ยืนยันว่า ทุกอย่างเป็นการ ทำเพื่อความปลอดภัยของพี่น้องเกษตรกรและ ผู้บริโภคทั้งหมด ขณะเดียวกันก็จะต้องคำนึงถึงผลกระทบและต้องดูแลในส่วนที่มีผลกระทบด้วย จากนี้ไปต้องรอคณะกรรมการศึกษาฯ ของกระทรวงเกษตรสรุป ข้อมูลอีกครั้ง ว่า จะมีมาตรการอย่างไรบ้าง เพราะจะต้องมีการสรุปข้อมูลรอบด้าน ไม่ใช่เรื่องสารทดแทนอย่างเดียว ทั้งนี้ในระยะยาวหากต้องการให้ภาคเกษตรกรรมยั่งยืนจริงต้องเน้นหนักเรื่องการลดต้นทุนให้เกษตรกร โดยทุกภาคส่วนต้องร่วมมือกันแก้ปัญหาให้ได้ เพื่อให้สามารถเดินหน้าไปได้" นายเฉลิมชัย กล่าว.นายวิฑูรย์ เลี่ยนจำรูญ ผอ.มูลนิธิชีววิถี หรือไบโอไทย กล่าวถึงกรณีนายสุริยะ จึงรุ่งเรืองกิจ รมว.อุตสาหกรรม ในฐานประธานคณะกรรมการวัตถุอันตราย ระบุว่าจะมีการหารือเรื่องการทบทวนมติแบนสารไกลโฟเสต ในที่ประชุมคณะกรรมการวัตถุอันตรายครั้งต่อไป ว่า ทางไบโอไทย และเครือข่ายนักวิชาการต่างๆ รวมทั้งภาคประชาสังคม มองว่าเรื่องนี้ไม่ใช่หน้าที่ของนายสุริยะและหากคณะกรรมการวัตถุอันตรายพิจารณายอมกลับมติก็เท่ากับว่ารมว.อุตสาหกรรม รับลูกของสหรัฐฯ หากทำเช่นนั้นจริงๆ ก็เท่ากับเป็นการเคลื่อนไหวที่เอื้อประโยชน์ต่อบริษัทที่นำเข้าและจำหน่ายไกลโฟเซตในประเทศไปพร้อมๆ กันด้วย อย่างไรก็ตาม สาระสำคัญของจดหมายจากกระทรวงเกษตรสหรัฐ คือ การปกป้องผลประโยชน์ในการส่งออกถั่วเหลือง และข้าวสาลี มายังประเทศไทยโดยประโยคสำคัญในจดหมายของแมคคินนีย์คือการเรียกร้องให้ประเทศไทยคงระดับค่าการตกค้าง (MRL หรือ Tolerance) ของไกลโฟเซตในระดับที่กำหนดอยู่ในปัจจุบันเพื่อไม่ให้กระทบการส่งออกของสหรัฐนายวิฑูรย์ กล่าวต่อว่า ในกรณีสหรัฐอเมริกา เมื่อสหรัฐแบนสารพิษชนิดใด จะยกเลิกค่าการตกค้าง (Tolerance) ทำให้ไม่สามารถใช้สารพิษชนิดนั้นในการปลูกพืชในประเทศได้ แต่สหรัฐจะกำหนดค่าImport Tolerance สำหรับสินค้านำเข้าบางประเภทเพื่อประโยชน์ของสหรัฐเอง เช่น เมื่อสหรัฐแบนคาร์โบฟูราน ในปี 2009 ได้ยกเว้นให้สำหรับสินค้านำเข้า 4 ประเภทได้แก่ ข้าว กล้วย กาแฟ และน้ำตาล แต่การตกค้างต้องไม่เกินค่า MRL ที่สหรัฐกำหนด ซึ่งจะเป็นตาม CODEX หรือกำหนดขึ้นใหม่ก็ได้ ในแง่นี้การอ้างเหตุผลเรื่องผลกระทบต่อส่งออก เพื่อเรียกร้องให้ประเทศไทยยกเลิกการแบนไกลโฟเซตจึงขัดแย้งกับแนวปฏิบัติของสหรัฐเองผอ.ไบโอไทย กล่าวว่า บทบาทในการกำหนดค่า MRL ของสินค้าเกษตรในประเทศไทย เป็นการทำงานร่วมกันระหว่างกระทรวงเกษตรและสหกรณ์ โดยสำนักงานมาตรฐานเกษตรและอาหารแห่งชาติ และสำนักงานคณะกรรมการอาหารและยา (อย.) ซึ่งกำกับดูแล พ.ร.บ.อาหาร การดำเนินการเกี่ยวกับเรื่องนี้จึงเป็นความรับผิดชอบของ กระทรวงเกษตรฯ กระทรวงสาธารณสุข และอาจรวมถึงกระทรวงพาณิชย์ซึ่งรับผิดชอบดูแลเกี่ยวกับการค้า ซึ่งไม่ใช่บทบาทและความรับผิดชอบของนายสุริยะแต่อย่างใด“ดังนั้น เกี่ยวกับเรื่องนี้ หากใครจะเสนอให้ทบทวนก็ควรเป็นกระทรวงสาธารณสุข หรือกระทรวงเกษตรและสหกรณ์ เนื่องจากโดยหลักสินค้าใดที่ประเทศไทยไม่สามารถผลิตได้หรือผลิตได้ไม่เพียงพอ กระทรวงสาธารณสุขและกระทรวงเกษตรฯสามารถกำหนดค่า Import MRL โดยกำหนดการตกค้างในระดับต่ำที่สุดเท่าที่จะทำได้ ภายใต้พื้นฐานข้อมูลทางวิทยาศาสตร์และหลักการป้องกันเอาไว้ก่อน เพื่อปกป้องสุขภาพของประชาชนและผลประโยชน์ทางเศรษฐกิจของประเทศ หากมีอะไรเปลี่ยนแปลงก็ต้องเป็นกระทรวงสาธารณสุขและกระทรวงเกษตรฯ เสนอ ไม่ใช่นายสุริยะ ออกมาเช่นนี้” นายวิฑูรย์ กล่ว และว่า หากมีการเปลี่ยนแปลงมติใดๆพวกตนจะออกมาคัดค้านอย่างแน่นอน.
