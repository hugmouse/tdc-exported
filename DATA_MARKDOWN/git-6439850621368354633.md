
# দীর্ঘতম বরিশাল ও ভোলা সেতু নির্মাণের উদ্যোগ

Published at: **2019-11-06T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458974/%E0%A6%A6%E0%A7%80%E0%A6%B0%E0%A7%8D%E0%A6%98%E0%A6%A4%E0%A6%AE-%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2-%E0%A6%93-%E0%A6%AD%E0%A7%8B%E0%A6%B2%E0%A6%BE-%E0%A6%B8%E0%A7%87%E0%A6%A4%E0%A7%81-%E0%A6%A8%E0%A6%BF%E0%A6%B0%E0%A7%8D%E0%A6%AE%E0%A6%BE%E0%A6%A3%E0%A7%87%E0%A6%B0-%E0%A6%89%E0%A6%A6%E0%A7%8D%E0%A6%AF%E0%A7%8B%E0%A6%97)

স্টাফ রিপোর্টার ॥ পদ্মা সেতু প্রকল্পে দুর্নীতির ষড়যন্ত্রের অভিযোগ তুলে অর্থায়ন থেকে সরে যাওয়ার পর এখন নতুন প্রকল্পে টাকা দেয়ার জন্য বিশ্বব্যাংক অস্থির হয়ে গেছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের।
তিনি বলেন, বিশ্বব্যাংক ঢাকা শহরে নতুন বিআরটি (বাস র‌্যাপিড ট্রানজিট) প্রকল্প করার জন্য প্রস্তাব দিয়েছে। কিন্তু এ মুহূর্তে যেহেতু মেট্রোরেল ও বিআরটি প্রকল্পের কাজ চলছে, তাই নতুন করে আরেকটি বিআরটি প্রকল্প নিয়ে ঢাকা শহরকে অচল করতে চাই না। বরিশালের সঙ্গে দ্বীপ জেলা ভোলাকে যুক্ত করতে দেশের দীর্ঘতম সেতু নির্মাণের উদ্যোগের কথাও জানান মন্ত্রী।
মঙ্গলবার রাজধানীর বনানীতে সেতু ভবনের সম্মেলন কক্ষে আয়োজিত এক সংবাদ ব্রিফিংয়ে মন্ত্রী এসব কথা বলেন। পদ্মা সেতু, কর্ণফুলী টানেলসহ বিভিন্ন প্রকল্পের অগ্রগতি এবং সমসাময়িক ইস্যুতে কথা বলেন আওয়ামী লীগের এই সাধারণ সম্পাদক। এ সময় তিনি জাহাঙ্গীরনগর বিশ্ববিদ্যালয়ে চলমান আন্দোলন, চলমান দুর্নীতিবিরোধী অভিযানসহ বিভিন্ন বিষয়ে সাংবাদিকদের প্রশ্নের জবাব দেন।
পদ্মা সেতুর অগ্রগতি ৭৫ ভাগ
ব্রিফিংয়ে ওবায়দুল কাদের জানান, নিজস্ব অর্থায়নে বহুল কাক্সিক্ষত পদ্মাসেতুর সার্বিক অগ্রগতি ৭৫ ভাগ সম্পন্ন হয়েছে। অনেক চ্যালেঞ্জ অতিক্রম করে পদ্মাসেতু আজ দৃশ্যমান। ২০২১ সালের জুনের মধ্যে পদ্মাসেতু খুলে দেয়া হবে। এছাড়াও কর্ণফুলী টানেলের কাজ ৪৯ শতাংশ সম্পন্ন হয়েছে।
দেশের সবচেয়ে বড় সেতু
দ্বীপ জেলা ভোলার সঙ্গে বরিশালকে যুক্ত করতে বাংলাদেশের দীর্ঘতম সড়ক সেতু নির্মাণের কাজ শীঘ্রই শুরু হবে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। মন্ত্রী জানান, বাংলাদেশের সবচেয়ে বড় সেতু হবে বরিশাল ও ভোলার সংযোগকারী সেতু। ভায়াডাক্টের পরে প্রায় ৮ কিলোমিটার এ সেতুর ফিজিবিলিটি শেষ হয়েছে। সম্ভাব্যতা যাচাই করা হবে। ফান্ডিংয়ের বিষয়ে কথাবার্তা হচ্ছে, চায়না এ সেতুতে অর্থায়ন করতে আগ্রহ প্রকাশ করেছে। বরিশাল-ভোলা সেতু পদ্মার (পদ্মা সেতু) মতো ডাবল ডেকার হবে না, এটা হবে সড়ক সেতু। তিনি বলেন, বাংলাদেশে এখন দীর্ঘতম সড়ক সেতু হচ্ছে যমুনা নদীর ওপর বঙ্গবন্ধু সেতু, এর দৈর্ঘ্য ৪ দশমিক ৮ কিলোমিটার। ৬ দশমিক ১ কিলোমিটার দীর্ঘ পদ্মা সেতুর কাজ শেষ হলে তা হবে দীর্ঘতম সেতু। এ সময় সেতু বিভাগের সচিব মোহাম্মদ বেলায়েত হোসেনসহ সেতু বিভাগ ও বাংলাদেশ সেতু কর্তৃপক্ষের কর্মকর্তারা উপস্থিত ছিলেন।
জাবির পরিস্থিতি বুঝে প্রধানমন্ত্রী ব্যবস্থা নেবেন
জাহাঙ্গীরনগর বিশ্ববিদ্যালয়ের পরিস্থিতি বুঝে প্রধানমন্ত্রী শেখ হাসিনা প্রয়োজনীয় ব্যবস্থা নেবেন বলে জানিয়েছেন আওয়ামী লীগের সাধারণ সম্পাদক ও সড়ক পরিবহনমন্ত্রী ওবায়দুল কাদের। মঙ্গলবার বনানীতে এক সংবাদ ব্রিফিংয়ে সাংবাদিকদের প্রশ্নের জবাবে তিনি বলেন, এটা প্রধানমন্ত্রীর নজরে আছে, এর সর্বশেষ খবর প্রধানমন্ত্রী জানেন। কোন ব্যবস্থা নিতে হলে তিনি খোঁজ-খবর নিয়ে নেবেন। সরকার প্রধান এ বিষয়ে খুব সজাগ। তিনি বিষয়টা পর্যবেক্ষণ করছেন, অবস্থা বুঝে ব্যবস্থা নেবেন।
উপাচার্য ফারজানা ইসলামের বিরুদ্ধে দুর্নীতির অভিযোগ তুলে তার পদত্যাগের দাবিতে শিক্ষার্থীদের আন্দোলনে এক সপ্তাহ ধরে অচল জাহাঙ্গীরনগর বিশ্ববিদ্যালয়। দুপুরে কাদের যখন কথা বলছিলেন, তখন সাভারে জাহাঙ্গীরনগর বিশ্ববিদ্যালয়ে উপাচার্যের বাড়ি ঘেরাও করে রেখেছিল আন্দোলনকারীরা। পরে ছাত্রলীগ ও উপাচার্য সমর্থক শিক্ষকরা চড়াও হয় আন্দোলনকারীদের ওপর; ছাত্রলীগ পিটিয়ে আন্দোলনকারীদের সরিয়ে দেয় বলে অভিযোগ করেন সাধারণ শিক্ষার্থীরা।
বিএনপির আছে কথা মালার চাতুরি
সরকারের উন্নয়নমূলক বড় প্রজেক্টে বড় দুর্নীতি হচ্ছে’ বিএনপির এমন অভিযোগের জবাবে ওবায়দুল কাদের বলেন, উন্নয়ন অগ্রগতিতে সারাবিশ্বে বিস্ময় প্রধানমন্ত্রী শেখ হাসিনা। একটা দৃশ্যমান কাজ বিএনপি দেখাতে পারবে না। বাংলাদেশের অবকাঠামোগত উন্নয়ন কল্পনায়ও ছিল না। যারা বাইরে থেকে চার-পাঁচ বছর পর এসেছেন, তারা অবাক হয় ঢাকা সিটিতে কী পরিমাণ পরিবর্তন হয়েছে।
