
# واکنش استولتنبرگ به احتمال تعلیق عضویت ترکیه در ناتو

Published at: **2019-11-03T18:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619687/%D9%88%D8%A7%DA%A9%D9%86%D8%B4-%D8%A7%D8%B3%D8%AA%D9%88%D9%84%D8%AA%D9%86%D8%A8%D8%B1%DA%AF-%D8%A8%D9%87-%D8%A7%D8%AD%D8%AA%D9%85%D8%A7%D9%84-%D8%AA%D8%B9%D9%84%DB%8C%D9%82-%D8%B9%D8%B6%D9%88%DB%8C%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D9%86%D8%A7%D8%AA%D9%88)


        دبیر کل ائتلاف ناتو بار دیگر تاکید کرد، ترکیه یک همپیمان مهم در این ائتلاف بوده و گمانه‌زنی‌ها درباره احتمال معلق ساختن عضویت ترکیه در ناتو با توجه به اتفافات اخیر مربوط به شمال سوریه را رد کرد.
      

        آفتاب‌‌نیوز :
      
ینس استولتنبرگ دبیر کل ائتلاف نظامی ناتو در مصاحبه‌ای با نشریه آلمانی بیلد آم زونتاگ با اشاره به این که ترکیه نگرانی‌های امنیتی مشروعی دارد خاطر نشان کرد: باید تصدیق کرد که ترکیه همپیمان مهمی برای ناتو است.
او در ادامه این مصاحبه گفت: ترکیه در جنگ علیه گروه تروریستی داعش دستاوردهای مهمی از جمله در زمینه مشارکت در نابودی فیزیکی به اصطلاح خلافت این گروه حاصل کرده و نقشی تعیین کننده داشته است. از طرف دیگر هیچ همپیمان دیگری نیست که مثل ترکیه میزبان این میزان بالای آوارگان سوری معادل 3.6 میلیون نفر باشد و در عین حال هیچ یک از همپیمانان دیگر ناتو به اندازه ترکیه از حملات تروریستی رنج نبرده است.
استولتنبرگر با درخواست‌های برخی سیاستمداران غربی و گروه‌های لابی‌گر مخالف ترکیه برای معلق ساختن عضویت این کشور در ناتو و یا بیرون انداختن آن از این ائتلاف مخالفت کرد.
او در ادامه یادآور شد: نشست‌های ائتلاف ناتو فرصتی را فراهم می‌کند تا کشورهای عضو به صورت علنی و صادقانه به تبادل دیدگاه‌ها و بحث درباره اختلافاتشان بپردازند.
به گفته دبیر کل ناتو، برخلاف اتحادیه اروپا این ائتلاف نظامی مکانیزمی که اجازه به معلق ساختن و یا حتی اخراج یک کشور عضو بدهد ندارد.
ترکیه در 22 اکتبر با روسیه به توافقی بر سر اجرای یک سری برنامه‌ها در شمال سوریه از جمله ملزم ساختن شبه‌نظامیان کُرد به عقب نشینی از یک به اصطلاح منطقه امن در اطراف مرز این کشور رسید.
استولتنبرگ در این مصاحبه از این توافق استقبال کرده و تصدیق کرد که در کاهش تنش‌ها و حرکت به سمت یک راه حل سیاسی در سوریه پیشرفت به وجود آمده است.
