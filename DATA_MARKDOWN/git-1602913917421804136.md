
# Veşti bune pentru românii plecaţi în SUA : Economia Statelor Unite a creat 128.000 de noi locuri de muncă în octombrie, peste aşteptările analiştilor

Published at: **2019-11-01T16:23:00+00:00**

Author: **Mihai Gongoroi, Mediafax**

Original: [Ziarul Financiar](https://www.zf.ro/eveniment/vesti-bune-pentru-romanii-plecati-in-sua-economia-statelor-unite-a-creat-128-000-de-noi-locuri-de-munca-in-octombrie-peste-asteptarile-analistilor-18529396)

Economia Statelor Unite a creat 128.000 de noi locuri de muncă în luna octombrie, peste aşteptările analiştilor ce estimau doar 89.000 de noi locuri de muncă, potrivit unui raport publicat vineri de Departamentul Muncii din Statele Unite, transmite Reuters.
Locurile de muncă ocupate din sectorul manufacturier s-au redus cu 36.000, cel mai ridicat ritm din octombrie 2009 încoace, însă evoluţia a venit în condiţiile în care în luna precedentă a avut loc o îndelungată grevă a aproximativ 46.000 de angajaţi ai General Motors, unul dintre cei mai mari angajatori americani. Angajaţii care se află în grevă la momentul efectuării raportului figurează drept fără loc de muncă. Greva s-a încheiat vineri, 25 octombrie.
Cifrele pentru august şi septembrie au fost şi ele revizuite în sens pozitiv, fiind consemnate 95.000 de locuri de muncă adiţionale create în respectivele luni. Evoluţiile din piaţa muncii americană oferă speranţe economiştilor că cheltuielile consumatorilor vor continua să susţină economia americană pe panta de încetinire. Consumul reprezintă circa 70% din economia americană.
Noile date subliniază soliditatea economiei Statelor Unite aflată în cea mai lungă expansiune din istorie şi vin ca o gură de aer proaspăt pentru board-ul guvernatorilor Federal Reserve (Fed), ce a redus miercuri dobânda de referinţă pentru a treia oară în tot atâtea întâlniri de politică monetară, la 1,75%.
Şomajul a crescut uşor la 3,6% în octombrie de la 3,5% în luna precedentă pe fondul intrării a circa 325.000 de persoane pe piaţa muncii, un semn de încredere în rezilienţa economiei. Raportul vine după cifrele de joi ce arătau că avansul economiei americane a încetinit la 1,9% în trimestrul al treilea din acest an pe fondul incertitudinilor comerciale ce au dus la o scădere a investiţiilor corporaţiilor. În trimestrul al doilea, economia americană a crescut cu 2%. Analiştii se aşteptau ca economia Statelor Unite să crească cu 1,6% în trimestrul trei din 2019.
"Actuala expansiune economică pare să continue cel puţin prin prima parte a anului următor, în ciuda rezistenţei reprezentată de războiul comercial", spune Gus Faucher, economist şef la PNC Financial din Pittsburgh, citat de Reuters.
"Raportul solid de astăzi înseamnă că Fed-ul, după ce a redus de trei ori dobânda de politică monetară din vară încoace, va menţine cel mai probabil dobânzile la un nivel similar pe termen scurt", consideră Faucher.
Dolarul a înregistrat o oscilaţie minoră pe fondul raportului, în raport cu un număr de alte şase valute, în timp ce randamentul obligaţiunilor trezoreriei americane au crescut pe toate maturităţile, iar acţiunile au înregistrat şi ele un parcurs pozitiv la startul şedinţei de tranzacţionare de la Wall Street.
Incertitudinile inerente războiului comercial purtat de administraţia Trump cu China au avut un impact asupra companiilor americane, cheltuielile cu investiţiile şi producţia marcând scăderi în ultimele luni.
