
# শিল্পে ২৪ ঘণ্টা গ্যাস দেয়ার চিন্তা

Published at: **2019-11-02T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458090/%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A7%87-%E0%A7%A8%E0%A7%AA-%E0%A6%98%E0%A6%A3%E0%A7%8D%E0%A6%9F%E0%A6%BE-%E0%A6%97%E0%A7%8D%E0%A6%AF%E0%A6%BE%E0%A6%B8-%E0%A6%A6%E0%A7%87%E0%A7%9F%E0%A6%BE%E0%A6%B0-%E0%A6%9A%E0%A6%BF%E0%A6%A8%E0%A7%8D%E0%A6%A4%E0%A6%BE)

রশিদ মামুন ॥ তৈরি পোশাক, টেক্সটাইল এবং অন্যান্য শিল্পে ১৬ ঘণ্টার পরিবর্তে ২৪ ঘণ্টা গ্যাস দেয়ার চিন্তা করছে সরকার। শিল্প উদ্যোক্তারা উৎপাদন বৃদ্ধিতে ২৪ ঘণ্টাই নির্ধারিত চাপে গ্যাস সরবরাহ এর দাবি করে আসছিল। এর প্রেক্ষিতে সম্প্রতি জ্বালানি বিভাগ ২৪ ঘণ্টা জুড়ে গ্যাস সরবরাহ করার বিষয়টি বিবেচনা করছে।
জ্বালানি বিভাগ সূত্র বলছে, এখন দেশে প্রতিদিন তিন হাজার ১৩০ মিলিয়ন ঘনফুট গ্যাস সরবরাহ করা হচ্ছে। দেশীয় উৎস ছাড়াও আমদানি করা ৫৭০ মিলিয়ন ঘনফুট গ্যাস সরবরাহ করা হচ্ছে। সরকার চাইলে আরও অন্তত ৪০০ মিলিয়ন ঘনফুট গ্যাস সরবরাহ বৃদ্ধি করা যেতে পারে। এক্ষেত্রে আরও বেশি আমদানির প্রয়োজন পড়বে।
জ্বালানি বিভাগের এক কর্মকর্তা বলেন, ২৫ সেপ্টেম্বর জ্বালানি বিভাগের সিনিয়র সচিবের সভাপতিত্বে শিল্পে গ্যাস সরবরাহ পর্যালোচনার একটি বৈঠক হয়েছে। ওই বৈঠকে শিল্পে গ্যাস সংযোগের অন্যান্য বিষয়ের সঙ্গে সার্বক্ষণিক গ্যাস সরবরাহের বিষয়টি ছিল। বৈঠকে বিগত তিন মাসে গ্যাসের চাহিদা এবং সরবরাহ বিষয়ে পেট্রোবাংলার কাছে তথ্য চাওয়া হয়। একই সঙ্গে বলা হয় ১৬ ঘণ্টার পরিবর্তে ২৪ ঘণ্টাই শিল্পে গ্যাস সরবরাহ করা যেতে পারে।
শিল্প মালিকরা বলছেন এখন তাদের ১৬ ঘণ্টা গ্যাস দেয়া হচ্ছে। এতে কারখানাগুলো ২ শিফটে উৎপাদন করতে পারে। কিন্তু আরও এক শিফট অর্থাৎ আট ঘণ্টা গ্যাস সরবরাহ বাড়ানো হলে একই অবকাঠামো ব্যবহার করে উৎপাদন বৃদ্ধি সম্ভব। এতে করে কারখানাগুলো তিন শিফটে চলতে পারে।
গত ৭ অক্টোবর জ্বালানি বিভাগের উপসচিব মোহাঃ মনিরুজ্জামান স্বাক্ষরিত এক কার্যপত্রে দেখা যায় শিল্পে ২৪ ঘণ্টা গ্যাস সরবরাহের বিষয়টি উল্লেখ করে বলা হয়েছে এক্ষেত্রে গ্যাস বিপণন খসড়া নীতিমালা-২০১৯ এর প্রতিফলন থাকতে হবে। গত ২৪ সেপ্টেম্বর দেশের শিল্প উদ্যোক্তাদের নিয়ে আলোচনায় বসে বিদ্যুত জ্বালানি মন্ত্রণালয়। ওই বৈঠকে প্রধানমন্ত্রীর জ্বালানি বিষয়ক উপদেষ্টা ড. তৌফিক ই ইলাহী চৌধুরী বীরবিক্রম ছাড়াও বিদ্যুত জ্বালানি ও খনিজসম্পদ প্রতিমন্ত্রী নসরুল হামিদ উপস্থিত ছিলেন। বৈঠক শেষে ব্যবসায়ীদের দাবির মধ্যে ২৪ ঘণ্টা গ্যাস সরবরাহের দাবির কথা উল্লেখ করা হয়।
জ্বালানি বিভাগের সংশ্লিষ্ট কর্মকর্তা বলেন, গত বছর থেকে এলএনজি আমদানি শুরু হয়েছে। সরকার প্রতিদিন এক হাজার মিলিয়ন ঘনফুট গ্যাস এলএনজি থেকে সরবরাহ করার উদ্যোগ নিয়েছে। এজন্য মহেশখালীতে দুটি টার্মিনাল নির্মাণ করা হয়েছে। ভাসমান এই টার্মিনাল দুটির মধ্যে একটি টার্মিনাল পূর্ণমাত্রায় গ্যাস সরবরাহ করতে পারলেও অন্যটি বসে রয়েছে। গ্যাস ট্রান্সমিশন কোম্পানি (জিটিসিএল) নির্ধারিত সময়ে পাইপ লাইন স্থাপন করতে না পারাতে এই সঙ্কট তৈরি হয়েছে। পাইপ লাইনের নির্মাণ শেষ হলে গ্যাসের সরবরাহ বৃদ্ধি করা সম্ভব। কাজেই শিল্পে গ্যাস সরবরাহ বৃদ্ধি করার সরকারের জন্য কঠিন কাজ হবে না।
অন্যদিকে বাংলাদেশ এনার্জি রেগুলেটরি কমিশন (বিইআরসি) বছরে প্রতিদিন ৮৫০ মিলিয়ন ঘনফুট এলএনজি আমদানি হবে এই হিসেব করেই গ্যাসের দাম বৃদ্ধি করেছিল। তবে দাম বৃদ্ধির পর এই মাত্রায় গ্যাস সরবরাহই সম্ভব হয়নি। অর্থাৎ বিইআরসি যে প্রক্ষেপণ ধরে গ্যাসের দাম বাড়িয়েছে তা পূরণ করেনি পেট্রোবাংলা। এতে করে এলএনজি আমাদানির ফলে যে লোকসানের কথা বলা হচ্ছে প্রকৃত পক্ষে তা হচ্ছে না। সঙ্গত কারণে এলএনজি আমদানি বাড়িয়ে গ্যাস সরবরাহ করা হলেও আর্থিক ক্ষতি হবে না বলে মনে করা হচ্ছে। কারণ হিসেবে বলা হচ্ছে এলএনজি আমদানি প্রক্ষেপণ অনুযায়ী না হওয়াতে সাশ্রয় হচ্ছে। আর সরকারের ভর্তুকিও কম লাগছে।
সংশ্লিষ্টরা বলছেন, শিল্পে গ্যাস সরবরাহ বৃদ্ধি করলে রফতানির পরিমাণ বৃদ্ধি করা সম্ভব। এতে করে নতুন কর্মসংস্থানের পাশাপাশি বৈদেশিক মদ্রা আয়ের পরিমাণ বৃদ্ধি করবে। যা অর্থনীতিতে আরও চাঙ্গা করবে।
কবে নাগাদ ২৪ ঘণ্টা গ্যাস সরবরাহের এই নিয়ম কার্যকর হতে পারে এ বিষয়ে জ্বালানি বিভাগের অপর এক কর্মকর্তা জানান, শিল্পখাতে কি পরিমাণ গ্যাসের প্রয়োজন হবে তার একটি সমীক্ষা করা হচ্ছে। পেট্রোবাংলা এবং হাইড্রোকার্বন ইউনিটের কাছ থেকে তথ্য উপাত্ত নিয়ে এই সমীক্ষা করা হচ্ছে। খুব শীঘ্রই যা শেষ হবে। দেখা হবে শিল্পে কি পরিমাণ গ্যাস প্রয়োজন হচ্ছে। এক্ষেত্রে ১৬ ঘণ্টার পরিবর্তে ২৪ ঘণ্টা গ্যাস দিলে কি পরিমাণ বাড়তি গ্যাসের প্রয়োজন হবে তা বিবেচনা করেই সিদ্ধান্ত নেয়া হবে। এক্ষেত্র মহেশখালী থেকে আনোয়ারা পর্যন্ত সমান্তরাল পাইপ লাইন ছাড়াও বাখরাবাদের পাইপ লাইনটির নির্মাণ শেষ হওয়া পর্যন্ত অপেক্ষা করতে হতে পারে। তিনি বলেন আমরা আশা করছি আগামী ২/১ মাসের মধ্যে পাইপলাইন নির্মাণের কাজ শেষ হবে।
সারাদেশে পেট্রোবাংলার কাছ থেকে গ্যাস কিনে তিতাস, বাখরাবাদ, কর্ণফুলি, জালালাবাদ, পশ্চিমাঞ্চল এবং সুন্দরবন গ্যাস বিতরণ কোম্পানি গ্যাস সরবরাহ করে। শিল্পের জন্য সাধারণ শিল্প সংযোগের পাশাপাশি নিজস্ব উদ্যোগে স্থাপিত (ক্যাপ্টিভ) বিদ্যুত উৎপাদনেও গ্যাস সরবরাহ করা হয়। দেশে প্রতিদিন সরবরাহ করা গ্যাসের ১৭ ভাগ শিল্পে ব্যবহার হয়।
