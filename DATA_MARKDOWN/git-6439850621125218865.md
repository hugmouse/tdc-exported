
# দুর্নীতি মামলায় সাজার হার ৭০ শতাংশে উন্নীত ॥ দুদক চেয়ারম্যান

Published at: **2019-11-06T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/459001/%E0%A6%A6%E0%A7%81%E0%A6%B0%E0%A7%8D%E0%A6%A8%E0%A7%80%E0%A6%A4%E0%A6%BF-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%B8%E0%A6%BE%E0%A6%9C%E0%A6%BE%E0%A6%B0-%E0%A6%B9%E0%A6%BE%E0%A6%B0-%E0%A7%AD%E0%A7%A6-%E0%A6%B6%E0%A6%A4%E0%A6%BE%E0%A6%82%E0%A6%B6%E0%A7%87-%E0%A6%89%E0%A6%A8%E0%A7%8D%E0%A6%A8%E0%A7%80%E0%A6%A4)

স্টাফ রিপোর্টার ॥ দুর্নীতির মামলায় সাজার হার পূর্বের ২২ শতাংশ থেকে প্রায় ৭০ শতাংশে উন্নীত হয়েছে বলে জানিয়েছেন দুর্নীতি দমন কমিশন (দুদক)। একইসঙ্গে বাংলাদেশে দুর্নীতি দমনের জন্য কমিশনের সক্ষমতা উন্নয়নে আমেরিকার সহযোগিতা গুরুত্বপূর্ণ ভূমিকা রাখবে বলেও জানান। মঙ্গলবার দুদকের প্রধান কার্যালয়ে মার্কিন যুক্তরাষ্ট্রের বিচার ও পররাষ্ট্র দফতরের তিন সদস্যের একটি প্রতিনিধি দলের সঙ্গে দ্বি-পক্ষীয় বৈঠকে তিনি এসব কথা বলেন।
প্রতিনিধি দলটি দুদক চেয়ারম্যানের কাছে জানতে চান, দুদকের ৩০ শতাংশ মামলায় খালাস পাওয়ার কারণ কী দুর্বল তদন্ত না কি দুর্বল প্রসিকিউশন অথবা অন্য কিছু? জবাবে দুদক চেয়ারম্যান বলেন, আপনাদের ধারণা হয়ত সবগুলোই সত্য। তবে বর্তমানে কমিশন তদন্ত এবং প্রসিকিউশন সংশ্লিষ্ট কর্মকর্তাদের ব্যাপক প্রশিক্ষণের ব্যবস্থা নিয়েছে। কমিশনের মামলায় সাজার হার এক সময় মাত্র ২২ শতাংশে নেমে এসেছিল, যা বর্তমানে প্রায় ৭০ শতাংশে উন্নীত হয়েছে। তিনি আরও বলেন, কমিশন প্রায় ২ শতাধিক মানিলন্ডারিং মামলা দায়ের করা হয়েছে। এসব মামলার ১৬টি বিচারিক আদালতে রায় হয়েছে। প্রতিটি মামলায় আসামিদের সাজা হয়েছে।
চেয়ারম্যান বলেন, দুর্নীতি একটি গবর্নেন্স ইস্যু। আমরা সমন্বিতভাবে সরকারী পরিষেবা ব্যবস্থাপনায় উন্নয়নে চেষ্টা করছি। এ ক্ষেত্রে কমিশন বহুমাত্রিক কার্যক্রম পরিচালনা করছে। তিনি বলেন, মার্কিন যুক্তরাষ্ট্র বিগত তিন বছরে কমিশনের ১৬৪ জন কর্মকর্তাকে অনুসন্ধান, তদন্ত ও প্রসিকিউশনের ওপর প্রশিক্ষণ প্রদানের মাধ্যমে কমিশনের সক্ষমতা বৃদ্ধিতে প্রশংসনীয় ভূমিকা রাখছে। ইকবাল মাহমুদ বলেন, দুর্নীতি দমন কমিশন মার্কিন যুক্তরাষ্ট্রের এফবিআইয়ের সঙ্গে সমঝোতা স্মারক স্বাক্ষরের জন্য অভিপ্রায় ব্যক্ত করে পত্র দিয়েছে। আমরা আশা করি, এ সমঝোতা স্মারক স্বাক্ষর হলে পারস্পরিক সহযোগিতার ক্ষেত্র আরও প্রসারিত হবে। তিনি বলেন, এফবিআইয়ের দক্ষ ও চৌকস কর্মকর্তারা বাংলাদেশে এসে দুদকের কর্মকর্তাদের প্রশিক্ষণ দিতে পারেন। এ ক্ষেত্রে দুদক হয়ত প্রশিক্ষকদের লোকাল হসপিটালিটির ব্যবস্থা করতে পারে। তদন্ত ও প্রসিকিউশনে অভিজ্ঞ রিসোর্স পার্সনদের মাধ্যমে কর্মকর্তাদের প্রশিক্ষণের ব্যবস্থা করতে চায় কমিশন।
