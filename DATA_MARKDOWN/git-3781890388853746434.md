
# ซัด'เต้'ไม่ใช่เด็กอมมือกลับลำราคาพระดัง ลั่นความผิดสำเร็จแล้ว

Published at: **2019-11-06T04:23:00+00:00**

Author: ****

Original: [เดลินิวส์](https://www.dailynews.co.th/politics/740224)


        “ศรีสุวรรณ”ซัด“เต้ มงคลกิตติ์”กลับลำปมราคาพระกริ่ง แต่ถือว่าความผิดสำเร็จแล้ว ดักคออย่าอ้างว่าเข้าใจผิดเพราะไม่ใช่เด็กอมมือ พร้อมร้อง “ป.ป.ช.” สอบปมแต่งตั้งตัวเองเป็นผู้นำฝ่ายค้านอิสระ
      
เมื่อวันที่ 6 พ.ย. ที่สำนักงานคณะกรรมการป้องกันและปราบปรามการทุจริตแห่งชาติ(ป.ป.ช.) นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ยื่นคำร้องต่อคณะกรรมการ ป.ป.ช. จากกรณีนายมงคลกิตติ์ สุขสินธารานนท์ หัวหน้าพรรคไทยศรีวิไลย์ ได้ออกมาโชว์หนังสือคำสั่งแต่งตั้งตัวเองเป็นผู้นำฝ่ายค้านอิสระ หลังได้แถลงออกจากการเป็นพรรคร่วมรัฐบาลมาอยู่ในสถานะฝ่ายค้านอิสระ และแต่งตั้งนายพิเชษฐ สถิรชวาล หัวหน้าพรรคประชาธรรมไทย เป็นประธานที่ปรึกษาผู้นำฝ่ายค้านอิสระ โดยนายศรีสุวรรณ กล่าวว่า การกระทำดังกล่าว ไม่มีกฎหมายฉบับใดให้อำนาจไว้ การที่นายมงคลกิตติ์ ลงนามแต่งตั้งตนเองขึ้นมาเป็นผู้นำฝ่ายค้านอิสระ และแต่งตั้งประธานที่ปรึกษาผู้นำฝ่ายค้านอิสระนั้น จึงอาจขัดต่อ พระราชบัญญัติประกบรัฐธรรมนูญ (พ.ร.ป.) ว่าด้วยพรรคการเมือง พ.ศ. 2560 และขัดต่อรัฐธรรมนูญ 2560 มาตรา 5 มาตรา 160 ประกอบ มาตรา 115 หรือไม่ ขัดต่อรัฐธรรมนูญและมาตรฐานจริยธรรมอย่างร้ายแรงหรือไม่ ซึ่งไม่อาจยอมรับได้ จึงขอให้ ป.ป.ช. ดำเนินการไต่สวน สอบสวน เพื่อระงับและหยุดยั้งการกระทำดังกล่าวและลงโทษต่อไป
นายศรีสุวรรณ ยังกล่าวถึงกรณีนายมงคลกิตติ์ โพสต์ข้อความผ่านเฟชบุ๊ก ว่าไม่รู้ว่าพระกริ่งปวเรศที่ยื่นแสดงทรัพย์สินต่อ ป.ป.ช.นั้น เป็นของปลอมหรือของจริง แต่ ป.ป.ช.ต้องการให้ลดราคาพระก็พร้อมปรับราคานั้น ว่า เรื่องนี้นายมงคลกิตติ์ได้ดำเนินการไปแล้ว ถ้าพูดถึงองค์ประกอบความผิดตามประมวลกฎหมายวิธีพิจารณาความอาญา ถือว่าการกระทำดังกล่าวถือว่าเป็นความผิดที่สำเร็จแล้ว เพราะเจตนารมณ์ที่นายมงคลกิตติ์ทำบัญชีทรัพย์สินยื่นต่อป.ป.ช.นั้นสำเร็จไปแล้ว ดังนั้นการที่นายมงคลกิตติ์มาแถลงภายหลังเมื่อมีหลายคนจับผิดได้นั้น ก็แสดงว่าพระกริ่งปวเรศที่นายมงคลกิตติ์นำมาแสดงว่ามูลค่า 50 ล้านบาท น่าจะไม่ใช่พระที่ทำขึ้นสมัยรัชกาลที่ 4 เพราะการจัดสร้างสมัยนั้นมีแต่เนื้อนวโลหะเท่านั้น การที่นายมงคลกิตติ์ออกมาสร้างมูลค่าของทรัพย์สินตัวเองเกินกว่ามูลค่าที่มีในท้องตลาด ถือเป็นการให้ข้อมูลอันเป็นเท็จต่อพนักงานเจ้าหน้าที่ตามกฎหมายอาญา และน่าจะเข้าข่าวความผิดตามกฎหมาย ป.ป.ช.อย่างชัดเจน“เรื่องนี้แม้ว่าจะมาแถลงว่าเป็นความเข้าใจผิด แต่ผมคิดว่านายมงคลกิตติ์ไม่ใช่เด็กอมมือ ไม่ใช่เด็กที่ยังไม่บรรลุนิติภาวะ พฤติการณ์หรือการกระทำใดๆของนายมงคลกิตติ์ในฐานะ ส.ส. ย่อมรับรู้โดยทั่วไปอยู่แล้วว่าพฤติกรรมดังกล่าวมีเจตนาที่จะสร้างมูลค่าทรัพย์สินตัวเองให้เกินไปกว่าคามเป็นจริง”นายศรีสุวรรณกล่าว.
