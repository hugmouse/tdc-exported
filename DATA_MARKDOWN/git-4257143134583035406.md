
# Élelmiszerhiány fenyeget az orosz elnök egyik rendelete miatt?

Published at: **2019-11-02T11:15:00+00:00**

Author: **Infostart / InfoRádió - Szvetnik Endre (London)**

Original: [infostart](https://infostart.hu/tudositoink/2019/11/02/elelmiszerhiany-fenyeget-az-orosz-elnok-egyik-rendelete-miatt)

Vlagyimir Putyin elnök tavaly májusi rendelete értelmében 2024-re évi 45 milliárd dollárra kell felpörgetni az orosz agrárexportot. Ez azonban ellátási gondokhoz vezethet az Orosz Föderációban – állítja a két orosz elemzőműhely, a Gazdaságpolitikai Intézet és a RANHiGSZ. Tanulmányuk szerint problémák merülhetnek fel a belső ellátásban, ami azt jelenti, hogy 10 százalékkal csökken a hazai boltokba kerülő élelmiszerek és mezőgazdasági termékek mennyisége.
Fennáll a veszélye, hogy nem tudják majd tartani az állami tervet, hogy egyszerre exportáljanak több mezőgazdasági terméket, miközben hazai forrásból váltsák ki a külföldi importot. Ha végre tudják hajtani az exportnövelési tervet, akkor viszont gondok merülhetnek fel a belső, orosz kereslet kielégítésével. Az erre vonatkozó számítások jósolják azt , hogy 10 százalékkal eshet a haza fogyasztás.
A szakértők megjegyzik: a radikális exportnövelés és az külföldi mezőgazdasági termékek importjának kiváltása lett az utóbbi évek agrárpolitikájának fő célja.
"Egyértelműen világos, hogy a kijelölt célokat csak a mezőgazdasági termelés ezeknek megfelelő magas növekedési ütemével lehet elérni. Az állami terv viszont elég szerény, 2025-ig összesen 15 százalékos növekedéssel számol. A jelenlegi ütem ezt egy körülbelül 1 százalékkal haladja meg, miközben minimum 20 százalékkal kéne felpörgetni a mezőgazdasági termelést, de az ezt elősegítő finanszírozást nem hagyták jóvá" – írják a szakértők.
Az orosz kormányprogram nyomán el is kezdett emelkedni az agrárexport és az idén meghaladta a 24 és félmilliárd dollárt. A prognózis az, hogy 2021-re már 31 és félmilliárdnál tartanak majd és mindössze három évük marad, hogy ezt feltornásszák a Putyin elnök által előírt 45 milliárdra.
Putyin 2018-ban kiadott, úgynevezett "Új májusi rendelete" 12 nemzeti fejlesztési projektet nevezett meg: az export növelése mellett szerepelt benne a demográfia, az egészségügy, oktatás, lakásügyek, környezetvédelem, a digitális gazdaság a közlekedésbiztonság és mások.
Az elnök külön értésre adta: magas termelékenységű, exportorientált és a legmodernebb technológiákat felhasználva fejlődő mezőgazdaságot akar látni.
Jevgenyij Gontmaher, az orosz Világgazdasági és Nemzetközi Kapcsolatok kutatóintézet igazgatóhelyettese már akkor
és azt "inkább politikainak, mint gazdaságinak" nevezte, mert ennek feltétele a globális átlagnövekedésnél magasabb bővülés lehet csak. A mostani tanulmányra válaszolva az orosz Agrárminisztérium közölte: Oroszország az alapvető élelmiszerek terén teljesen önellátó és a mezőgazdaság kielégíti a belső keresletet. A szankciók pedig lökést adtak a mezőgazdaság fejlődésének, mert az négy év alatt 14 százalékkal bővült, miközben az import közel harmadával esett vissza.

        Nyitókép: Szergej Ilnyickij
      
