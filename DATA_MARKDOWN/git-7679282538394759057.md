
# तालाब में डूब रहे छोटे भाई को बचाने में बड़े भाई की भी डूबकर दर्दनाक मौत

Published at: **2019-11-06T06:25:49+00:00**

Author: **सूर्यगढ़ा (लखीसराय)। निज प्रतिनिधि**

Original: [https://www.livehindustan.com](https://www.livehindustan.com/bihar/bhagalpur/story-elder-brother-also-died-from-drowned-during-save-younger-brother-drowning-in-pond-at-lakhisarai-2834586.html)

लखीसराय जिले में दो सहोदर भाइयों की मौत तालाब में नहाते समय डूबने से हो गई। हादसा सूर्यगढ़ा प्रखंड के चंदनपुरा ग्राम पंचायत के चंदनपुरा गांव में हुई। ग्रामीणों की सहायता से परिजनों ने दोनों भाइयों के शवों को बरामद कर लिया है। 
ग्रामीणों के अनुसार दोनों मृतक सहोदर भाई चंदनपुरा गांव के नीरू कुमार यादव के बेटे रामकुमार (10) एवं अमन कुमार (7) थे। दोनों अपने छोटे भाई सोनू (4) के साथ खेलने के दौरान दैताबांध-चंदनपुरा संपर्क सड़क के किनारे स्थित तालाब के पास चले गये। वहां अमन कुमार स्नान करने के लिए तालाब में उतरा। अधिक पानी और गहराई होने के कारण वह किनारे से फिसल कर पानी में चला गया और डूबने लगा। उसे डूबता देख बड़े भाई रामकुमार ने उसे बचाना चाहा तो वह भी डूबने गहरे पानी में चला गया। 
इसी दौरान अमन कुमार ने अपने बड़े भाई रामकुमार को पकड़ लिया। इससे दोनों की मौत तालाब में डूबकर मौत हो गई। छोटा भाई सोनू घर पहुंचा और उसने दोनों के तालाब में डूबने की बात कही। परिवार के सदस्य और ग्रामीण वहां तालाब के पास पहुंचे तो रामकुमार का शव पानी के ऊपर नजर आया। थोड़ी देर के बाद अमन कुमार के शव को पानी से निकाला गया। दोनों को सूर्यगढ़ा बाजार में एक प्राइवेट क्लिनिक उपचार के लिए लाया गया, मगर डाक्टर ने उसे मृत घोषित कर दिया। थानाध्यक्ष चंदन कुमार ने दो मासूमों के तालाब में डूबने से मौत हो जाने की पुष्टि की है। सीओ नीरज कुमार ने कहा कि मृतकों के शवों को पुलिस के द्वारा कब्जे में ले कर बरामद करने के बाद पोस्टमार्टम करने पर चार-चार लाख आपात सहायता दी जाएगी।
