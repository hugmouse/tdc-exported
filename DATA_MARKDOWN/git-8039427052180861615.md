
# ప్రభుత్వ ఏర్పాటుపై శివసేనకు ఎన్సీపీ కీలక సంకేతాలు

Published at: **2019-11-05T20:31:40+00:00**

Author: ****

Original: [Andhrajyothy](https://www.andhrajyothy.com/artical?SID=947168)

ADVT
ముంబై: మహరాష్ట్రలో రాజకీయ ప్రతిష్టంభన కొనసాగుతోంది. ఎన్డీయే కూటమికి స్పష్టమైన మెజారిటి వచ్చినప్పటికీ శివసేన అడ్డంకులతో ఫలితాలు వచ్చి రెండు వారాలు గడుస్తున్నా ఇప్పటికీ ప్రభుత్వం ఏర్పాటు కాలేదు. అయితే సమ భాగస్వామ్యం కింద ప్రభుత్వ ఏర్పాటుపై బీజేపీ తొలుత హామీ ఇచ్చిందని, ఇప్పుడు ఏకపక్షంగా వ్యవహరిస్తోందంటూ బీజేపీపై శివసేన నేరుగానే దాడి చేస్తోంది. బీజేపీ నుంచి ఆశించిన స్థాయిలో సమాధానం రాకపోయినప్పటికీ అంతర్గతంగా ఈ ప్రతిష్టంభన గట్టెక్కే ప్రణాళికలు రచిస్తున్నట్లు సమాచారం.
 
అయితే బీజేపీని వదిలి ఎన్సీపీ వైపు శివసేన మొగ్గు చూపుతోంది. అయితే ఈ విషయమై శివసేనకు ఒక షరతు విధించింది ఎన్సీపీ. బీజేపీతో బంధం పూర్తిగా తెంచుకుంటేనే ప్రభుత్వ ఏర్పాటుకు సహకరిస్తామని ఎన్సీపీ తేల్చి చెప్పింది. ‘‘ముఖ్యమంత్రి పదవిని శివసేన వదులుకునేలా లేదు. అయితే బీజేపీ దీనికి ఒప్పుకోలేదంటే ప్రత్యామ్నాయం తప్పనిసరి. ఒకవేళ బీజేపీతో బంధాన్ని శివసేన శాశ్వతంగా తెంచుకున్నట్లైతే కొత్త ప్రభుత్వం ఏర్పాటయ్యే అవకాశం ఉంది’’ అని ఎన్సీపీ అధికార ప్రతినిధి నవాబ్ మాలిక్ అన్నారు.
 
ఎన్నికల ఫలితాల అనంతరం ఎన్సీపీ అధినేత శరద్ పవార్ మాట్లాడుతూ ‘‘తమను ప్రజలు ప్రతిపక్షంలో ఉండమని ఆదేశించారు. మేము విపక్షంలోనే కూర్చుంటాం’’ అని అన్నారు. అనంతరం శివసేన, బీజేపీ మధ్య అధికార పంపిణీలో వివాదం తలెత్తి ప్రభుత్వ ఏర్పాటులో ప్రతిష్టంభన తర్వాత కూడా ఆయన ఇదే ప్రకటన చేశారు. సోనియా గాంధీ కూడా శివసేనతో మైత్రిని తోసి పుచ్చారు. ఇది గడిచి కొద్ది రోజులు కూడా గడవ ముందుకే బీజేపీయేతర ప్రభుత్వ ఏర్పాటుకు అవసరమైతే శివసేనతో కూడా కలిసేందుకు తాము సిద్దమేనని సంకేతాలు ఎన్సీపీ ప్రత్యక్షంగానే ఇస్తోంది.
