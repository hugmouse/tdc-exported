
# Ψηφίστηκε ο νόμος για την επιχορήγηση της μισθοδοσίας κληρικών

Published at: **2019-11-01T17:05:00+00:00**

Author: **sigmalive**

Original: [SIGMALIVE](https://www.sigmalive.com/news/local/595295/psifistike-o-nomos-gia-tin-epixorigisi-tis-misthodosias-klirikon)

Η Ολομέλεια της Βουλής με 32 ψήφους υπέρ και 17 εναντίον ψήφισε σε νόμο το νομοσχέδιο, που επικαιροποιεί τη συμφωνία που έγινε τον Φεβρουάριο του 1971 μεταξύ της Κυπριακής Δημοκρατίας και της Εκκλησίας της Κύπρου, η οποία προνοεί για την επιχορήγηση από τη Δημοκρατία μέρους της μισθοδοσίας του εφημεριακού κλήρου της Ελληνικής Ορθόδοξης Εκκλησίας της Κύπρου έναντι της παραχώρησης προς τη Δημοκρατία αγροτικής κτημοσύνης της Ιεράς Αρχιεπισκοπής Κύπρου, η οποία ανέρχεται στα 15 000 περίπου στρέμματα.
Πριν από την ψηφοφορία, διεξήχθη μακρά συζήτηση τόσο για τη συμφωνία όσο και επί των τροπολογιών που κατέθεσαν το ΑΚΕΛ (2) και οι Οικολόγοι (1), οι οποίες καταψηφίστηκαν από την πλειοψηφία του νομοθετικού σώματος.Όπως αναφέρεται στην έκθεση της Επιτροπής Οικονομικών προς την Ολομέλεια της Βουλής Κυβέρνηση και Εκκλησία συμφώνησαν να καθοριστεί ο αριθμός των κληρικών, που επιδοτούνται με μηνιαίο ποσό ύψους €681,86 ως ακολούθως:Επτακόσιοι εξήντα (760) ιερείς από την έναρξη της ισχύος του προτεινόμενου νόμου μέχρι την 31η Δεκεμβρίου 2020, οκτακόσιοι (800) ιερείς από την 1η Ιανουαρίου 2021 μέχρι την 31η Δεκεμβρίου 2023, οκτακόσιοι πενήντα (850) ιερείς από την 1η Ιανουαρίου 2024 μέχρι την 31η Δεκεμβρίου 2025 και όπως από την 1η Ιανουαρίου 2026 και εντεύθεν ο αριθμός των οκτακοσίων πενήντα δικαιούχων κρατικής αρωγής, θα αυξάνεται με ποσοστό ύψους 0,5% κάθε έτος.  Με τον νόμο τροποποιήθηκε η διαδικασία καταβολής της κρατικής αρωγής, ώστε, αντί το ποσό να εμβάζεται στον προσωπικό λογαριασμό κάθε ιερέα, να διενεργείται μία πληρωμή στον Φορέα Μισθοδοσίας του Εφημεριακού Κλήρου του Κεντρικού Εκκλησιαστικού Ταμείου της Ιεράς Συνόδου για το σύνολο των επιδοτούμενων ιερέων και η Εκκλησία της Κύπρου να αναλαμβάνει εξ ολοκλήρου τη μισθοδοσία στη βάση δικών της εσωτερικών διαδικασιών.Στην έκθεση αναφέρεται ότι ο Υπουργός Οικονομικών είπε στην Επιτροπή ότι η κρατική αρωγή παραχωρείται προς τους ιερείς από το έτος 1971 και εντεύθεν και ότι για τον σκοπό αυτό περιλαμβάνεται κάθε χρόνο σχετικό κονδύλι στον κρατικό προϋπολογισμό.Ο Υπουργός Οικονομικών είπε ακόμα στην Επιτροπή ότι με τον νόμο διαφοροποιείται ο τρόπος καταβολής της επιδότησης, ώστε να μη δημιουργείται η εντύπωση της σχέσης εργοδότη-εργοδοτουμένου μεταξύ κράτους και Εκκλησίας της Κύπρου.Ο Υπουργός Οικονομικών ενημέρωσε την Επιτροπή ότι έχει αρχίσει με απόφαση του Υπουργικού Συμβουλίου η διαδικασία μεταβίβασης προς τη Δημοκρατία της εκκλησιαστικής γης που βρίσκεται στις ελεύθερες περιοχές και αυτή αναμένεται να ολοκληρωθεί σε σύντομο χρονικό διάστημα.Η Γενική Λογίστρια ανέφερε ότι με τον νόμο διευθετείται οριστικά και αμετάκλητα ένα χρονίζον από το 1971 ζήτημα, προσθέτοντας ότι με βάση το ισχύον καθεστώς, ποσό ύψους €681,86 καταβάλλεται μηνιαίως στους ιερείς ως επιδότηση και αντιστοιχεί στο ήμισυ των απολαβών της αρχικής βαθμίδας της μισθοδοτικής κλίμακας Α5, η δε Εκκλησία της Κύπρου συμπληρώνει τον μισθό κάθε ιερέα βάσει δικών της κριτηρίων και διαδικασιών.
Ανέφερε ακόμα πως οι επιδοτούμενοι ιερείς κατά τον Ιανουάριο του 2019 έφταναν τους 722 με το κόστος επιδότησης για ολόκληρο το 2018   στα €6,3 εκατομ., περιλαμβανομένης της 13ης επιδότησης.             Σε σχέση με την παραχωρούμενη από την Ιερά Αρχιεπισκοπή Κύπρου γη προς τη Δημοκρατία, η Γενική Λογίστρια ανέφερε ότι  ποσοστό περίπου 73% αυτής βρίσκεται στις κατεχόμενες περιοχές και είναι αξίας περίπου €125 εκ. στη βάση της αγοραίας αξίας σε τιμές 2009 για σκοπούς του Φορέα Ισότιμης Κατανομής Βαρών, ενώ η αξία της γης στις ελεύθερες περιοχές σε τιμές 2010 ανέρχεται στα €81 εκ. περίπου.Ο εκπρόσωπος της  Αρχιεπισκοπής  δήλωσε ότι με την επικαιροποίηση της συμφωνίας και τις πρόνοιες του νόμου συμπληρώνονται τα κενά που υπήρχαν στην αρχική συμφωνία και ταυτόχρονα διαμφισβητούμενα θέματα διευθετούνται οριστικά.Κατά τη συζήτηση στην Ολομέλεια της Βουλής ο Βουλευτής του ΔΗΣΥ Ονούφριος Κουλλάς είπε πως η επιδότηση του κράτους προς την Εκκλησία, υπάρχει στις  εκκλησίες των θρησκευτικών ομάδων και σε  οργανισμούς. Από τις άλλες εκκλησίες ζητήσαμε κανένα χωράφι και μας το έδωσαν, διερωτήθηκε προσθέτοντας ότι ο Μακάριος θεώρησε πως θα ήταν πιο αντικειμενικός αν έδινε εκκλησιαστική περιουσία έναντι της επιχορήγησης.Συνεχίζοντας ο κ. Κουλλάς είπε πως επαφίεται στη Βουλή να αναθεωρήσει τον νόμο, αν διαπιστώσει ότι τα κονδύλια δεν καταλήγουν στη μισθοδοσία.  Διατυπώνοντας τη θέση πως και κανένα τεμάχιο να μην δινόταν η επιδότηση είναι επιβαλλόμενη είπε πως δεν αρνείτο τη μεταβίβαση η Εκκλησία, αλλά καμία κυβέρνηση μέχρι σήμερα δεν δέησε να πάει να πάρει αυτά τα τεμάχια.Απαντώντας σε θέσεις για τη ρευστότητα της Εκκλησίας διερωτήθηκε αν θα κόψουμε τη χορηγία στον Ερυθρό Σταυρό αν έχει 1 εκ ρευστότητα ή αν θα διακόψουμε τη χορηγία στο ΑΚΕΛ εφόσον αυτό  έχει ρευστότητα. Είπε τέλος πως δεν αντιλαμβάνεται την πολεμική του ΑΚΕΛ προς την εκκλησία.
Ο Βουλευτής του ΑΚΕΛ Στέφανος Στεφάνου είπε ότι το ΑΚΕΛ καταψηφίζει με σεβασμό και εκτίμηση προς το έργο του εφημεριακού κλήρου. Πρόσθεσε πως το κράτος επιδοτεί τους μισθούς την ώρα που η Αρχιεπισκοπή έχει ρευστότητα τόση που να επιτρέπει στον Αρχιεπίσκοπο να μην επιτρέπει ανασκαφές για να κτίσει πύργους και ξενοδοχεία στη Γεροσκήπου. Ο κ. Στεφάνου είπε ακόμα πως κατά τη συζήτηση του νομοσχεδίου δόθηκαν στη Βουλή από την εκτελεστική εξουσία  μη αληθή και παραπλανητικά στοιχεία για την αξία της γης που θα μεταβιβαστεί. Το κράτος πλήρωσε 140 εκ μέχρι σήμερα και θα πάρει γη αξίας 35 εκ. συμπλήρωσε. Αφού ανέφερε ότι η συμφωνία είναι ανοιχτού τέλους πρόσθεσε πως το ΑΚΕΛ με τροπολογία στοχεύει ώστε αυτή να μην είναι ανοιχτού τέλους.Ο Πρόεδρος της Επιτροπής Οικονομικών Άγγελος Βότσης είπε πως ολοκληρώνεται επιτέλους η συμφωνία και το κράτος θα πάρει αυτό που δικαιούται. Πρόσθεσε πως η νομοθεσία είναι ρύθμιση που μπορεί να αλλάξει είτε από τη Βουλή είτε από την κυβέρνηση σε αντίθεση με τη συμφωνία που έπρεπε να συμφωνήσουν μόνο οι συμβαλλόμενοι.
Ο Βουλευτής της Συμμαχίας Πολιτών Γιώργος Λιλλήκας παρατήρησε ότι ο κλήρος και οι ιερείς επιτελούν και ένα κοινωνικό έργο πέραν των εκκλησιαστικών τους καθηκόντων. Ανέφερε πως η πολυτέλεια στην οποία επενδύει η ηγεσία της Εκκλησίας δεν συνάδει με τον ρόλο και το έργο της. Πρόσθεσε πως υπερψηφίζει τον νόμο και τις τροπολογίες.Ο Βουλευτής της ΕΔΕΚ Κωστής Ευσταθίου είπε ότι χαιρετίζει τη συμφωνία. Δήλωσε ότι ο πεθερός του είναι ιερέας και διερωτήθηκε αν σε μια Κύπρο ελεύθερη και όχι απλά επανενωμένη το ΕΒΚΑΦ και τις άλλες θρησκευτικές ομάδες, θα κληθούν να μεταβιβάσουν περιουσίες στο κράτος.Ο Βουλευτής της Αλληλεγγύης Μιχάλης Γιωργάλλας είπε ότι τα κονδύλια στους λειτουργούς της εκκλησίας θα πάνε. Παρατήρησε ότι η συμφωνία έγινε όταν η κεφαλή του κράτους και της εκκλησίας ήταν η ίδια. Αν η κοινωνία χρειάζεται τις υπηρεσίες τους θα πρέπει να σταθούμε σε αυτό, συμπλήρωσε αναφέροντας ότι η Αλληλεγγύη ψηφίζει το νόμο, καταψηφίζει τροπολογίες.Ο Βουλευτής των Οικολόγων Γιώργος Περδίκης είπε πως διαφωνεί επειδή δεν κατανοεί γιατί έπρεπε να έρθει στη Βουλή μια συμφωνία κράτους και ιδιωτικού οργανισμού και να γίνει νόμος. Πρόσθεσε πως εικάζει ότι ήταν απαίτηση της Εκκλησίας για να μεταβιβάσει τα αγροτεμάχια που περιελάμβανε η συμφωνία στο κράτος. Είπε ακόμα πως πρόκειται για λεόντειο συμφωνία υπέρ της Εκκλησίας. Διευκρινίζοντας πως «δεν διαφωνούμε το κράτος να συμβάλλει στη μισθοδοσία των ιερέων», είπε πως η συμφωνία θα ήταν δικαιότερη αν μεταβιβάζονταν στην κυριότητα του κράτους ο αρχαιολογικός χώρος της Γεροσκήπου και το τεμάχιο στο δημόσιο κήπο της Πάφου.Ο Βουλευτής του ΕΛΑΜ Χρίστος Χρίστου είπε πως δεν πείθουν τα επιχειρήματα του ΑΚΕΛ, το οποίο ενοχλεί το Ελληνική Ορθόδοξη Εκκλησία. Όταν ψηφίζονται κονδύλια για τους μετανάστες και τα τεμένη ουδείς σκέφτεται τους φορολογούμενος, αλλά μόνο το ΕΛΑΜ διαμαρτυρόταν, πρόσθεσε.
Η Βουλευτής του Κινήματος Ανεξάρτητοι Άννα Θεολόγου είπε ότι ο νόμος μπορεί να αλλάξει όποτε θελήσει η Βουλή ή και η Κυβέρνηση. Πρόσθεσε πως οι αξίες των τεμαχίων μπορεί να αλλάξουν από τη μία νύχτα στην άλλη με την αλλαγή των σχεδίων και των ζωνών. Ανέφερε πως θα ψηφίσει τον νόμο και για τη βεβαιότητα ότι τα χρήματα θα καταλήγουν σε μισθούς ψηφίζει την 1η τροπολογία του ΑΚΕΛ.Σημειώνεται πως κατά τη ψηφοφορία ένας Βουλευτής δήλωνε μόνο την παρουσία του.
