
# Microsoft doet alles om je Internet Explorer te laten vergeten

Published at: **2019-11-03T08:51:00+00:00**

Author: **yannickspinner**

Original: [Apparata](https://www.apparata.nl/nieuws/microsoft-doet-alles-om-je-internet-explorer-te-laten-vergeten-33002)

Ooit was Internet Explorer de enige toegangspoort tot de wondere wereld van het internet. Tegenwoordig zijn er tal van verschillende browsers met uiteenlopende voor- en nadelen. veel internetgebruikers zullen het er daarentegen over eens zijn: Internet Explorer is niet meer wat het geweest was. Microsoft doet er nu alles aan om je de aftakeling van hun browser te laten vergeten.
De statistieken van 2019 liegen er niet om; Internet Explorer is vergane glorie maar ook Edge doet het behoorlijk matig. Microsoft verving hun oude browser een tijdje terug met het vernieuwde Edge, een Chromium-based browser die het verbannen IE moest vervangen. Ook de nieuwe browser deed daarentegen nog erg denken aan Internet Explorer (en werd geregeld door je strot geduwd). Het nieuwste logo voor Edge is een zoveelste poging om Edge te distantiëren van de oude browser.
Laten we wel wezen, het oude Edge-logo probeerde heel hard om vast te houden aan wat ooit het hoogtepunt van internet browsen was. De ‘E’ van Edge leek ontzettend veel op de ‘e’ van Internet Explorer en dat speelde Microsoft ongetwijfeld niet in de voeten wat betreft populariteit van hun browser.
In een ingewikkelde Easter egg-jacht hebben ontwikkelaars van Bill Gates’ geesteskind fans langzaam naar de onthulling van het nieuwe logo geleid. Codes voor een 3D-model van het nieuwe logo werden verstopt in een afbeelding, terwijl woorden in JavaScript verwerkt moesten worden om een insider website te kunnen genereren waar dan weer een geheim codewoord ingevoerd moest worden… gekkenhuis.
Het leidde allemaal tot het onderstaande logo, dat de beruchte iconische ‘E’ die al twee generaties als het logo voor Microsoft’s browsers dient, heeft nu plaatsgemaakt voor een soort golf (omdat je het op internet SURFT, snap je???). Uiteindelijk doet Microsoft dit alles natuurlijk om de laatste banden met het verleden door te snijden en het is nog maar de vraag of een nieuw logo gebruikers naar hun browser kan trekken. Wanneer de ‘nieuwe’ versie van Edge uitkomt is nog niet bekend, maar een beta-programma loopt al een tijdje.
Via: TheVerge
