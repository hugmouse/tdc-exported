
# Δημιουργία από τη Λέσχη Lions Ρόδου παραρτήματος με την ονομασία «Lions Branch Kastellorizo – Greece»

Published at: **2019-11-04T19:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425051/dhmioyrgia-apo-th-lesxh-lions-rodoy-pararthmatos-me-thn-onomasia-lions-branch-kastellorizo-greece)


        Την Παρασκευή 25 Οκτωβρίου, στο ξενοδοχείο Rodos Palace, η Λέσχη Lions Ρόδου πραγματοποίησε την ετήσια πανηγυρική συνεστίασή της, αφιερωμένη σε δύο σημαντικά γεγονότα:
      
1. Τον εορτασμό της Εθνικής Επετείου της 28ης Οκτωβρίου, με κεντρικό ομιλητή τον καταξιωμένο ιστορικό - ερευνητή κ. Κυριάκο Χονδρό, του οποίου η ομιλία με θέμα: «Καστελλόριζο 1940: Τα γεγονότα πριν και μετά τον Β΄ Παγκόσμιο Πόλεμο», προκάλεσε ρίγη συγκίνησης και συνέβαλε στην ανύψωση του Εθνικού φρονήματος των παρισταμένων. Στον ομιλητή επιδόθηκε από τη Λέσχη τιμητική αναμνηστική πλακέτα.
2. Την εγκαθίδρυση του παραρτήματος της Λέσχης Lions Ρόδου, με την ονομασία “LIONS BRANCH KASTELLORIZO-GREECE”. Η δημιουργία του Branch αποτελεί σημαντικό γεγονός, τόσο για ανθρωπιστικούς, όσο και για εθνικούς λόγους, αφού το όνομα του Ελληνικού Καστελλόριζου, έχει καταγραφεί στον κατάλογο των Διεθνών Lions, μαζί με τις υπόλοιπες 48.000 λέσχες σε όλον τον κόσμο. Τα πρώτα μέλη του “LIONS BRANCH KASTELLORIZO-GREECE” είναι:
• Ιντζά Σοφία• Ιντζάς Σταύρος
• Μαλτέζος Νικόλαος
• Νίτη Ελισσάβετ• Παπουτσής Κωνσταντίνος
• Χατζημανώλη Ελένη
• Χονδρός Γεώργιος
Το παράρτημα της Λέσχης Lions Ρόδου, σε συνεργασία με τη Λέσχη Ρόδου, θα μελετήσει και θα προγραμματίσει τις δράσεις για τους επόμενους μήνες, ώστε και οι δύο στόχοι της δημιουργίας του να υλοποιηθούν με τον καλύτερο τρόπο.
Μέριμνα της Λέσχης Ρόδου, είναι να αυξηθούν τα μέλη από Δημότες του Καστελλόριζου, είτε αυτοί διαμένουν στο ακριτικό νησί είτε στη Ρόδο, ώστε η στήριξη στο νησί να είναι πιο ουσιαστική.
Σε όλους τους παρευρισκόμενους δόθηκε η χάρτα ίδρυσης του νέου Branch, με τα ονόματα των νέων μελών και με μια φωτογραφία του Καστελλόριζου από το 1911, λίγο πριν την Ιταλική κατοχή.
Την εκδήλωση τίμησαν με την παρουσία τους o Αιδεσιμότατος Πάτερ Μιχαήλ ως εκπρόσωπος του Σεβασμιότατου Μητροπολίτη Ρόδου, ο Υφ. Τουρισμού κ. Μάνος Κόνσολας, οι βουλευτές Δωδεκανήσου, κ. Βασίλης Υψηλάντης, κ. Μίκα Ιατρίδη και κ. Γιάννης Παππάς, ο Υπ/της της 95ΑΔΤΕ Ταξίαρχος κ. Αθανάσιος Τσίρης, ο Αστυνομικός Δ/ντής κ. Μιχάλης Καληωράκης και όλη η Ηγεσία του Λαϊονισμού Νοτίου Ελλάδος και νήσων, με επικεφαλής την Κυβερνήτη κ. Έφη Νικολαΐδη.
Όλοι οι προσκεκλημένοι, στους χαιρετισμούς τους, αναφέρθηκαν με ιδιαίτερο ενθουσιασμό στην εθνική σημασία του γεγονότος και στάθηκαν στην παγκόσμια προβολή του ονόματος «Καστελλόριζο – Ελλάδα». Η τελετή περατώθηκε με την ανάκρουση του Εθνικού μας Ύμνου.
