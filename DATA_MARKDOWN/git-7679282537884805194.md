
# हादसे का शिकार होते-होते बची दिल्ली मेट्रो, चलती ट्रेन के डिब्बे में निकलने लगा धुंआ

Published at: **2019-11-01T09:55:52+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/national/story-smoke-in-delhi-blue-line-metro-train-coach-evacuate-the-train-2826722.html)

दिल्ली मेट्रो में द्वारका से नोएडा सिटी सेंटर की ओर जाने वाली ब्लू लाइन की एक ट्रेन में उस समय अफरातफरी मच गई जब डिब्बे में चिंगारी के कारण धुंआ निकलने लगा। आनन-फानन में ट्रेन को रोककर खाली कराना पड़ा। हालांकि इसमें किसी भी यात्री कोई नुकसान नहीं पहुंचा है। दरअसल यह घटना उस समय हुई जब ब्लू लाइन पर चल रही यह ट्रेन जब करीब डेढ बजे रामकृष्ण आश्रम मार्ग स्टेशन पर पहुंची तो अंतिम कोच में स्पार्किंग के बाद धुंआ निकलने लगा जिससे यात्रियों में अफरा तफरी मच गयी। 
इसके बाद इसकी सूचना ट्रेन आपरेटर को दी गयी जिसके बाद ट्रेन को खाली करा लिया गया। यात्रियों के अनुसार ट्रेन में पहले से ही कुछ दिक्कत थी और यह हर स्टेशन पर रूक रूक कर चल रही थी। ट्रेन को खाली कराये जाने से कुछ समय के लिए लाइन पर इसके पीछे अनेक ट्रेनों को रोकना पड़ा। ट्रेन को खाली कराने के बाद रामकृष्ण आश्रम स्टेशन पर यात्रियों की भीड़ बढ गयी। 
भीड़ को देखते हुए कुछ यात्री अपनी यात्रा अधूरी छोड़ स्टेशन से बाहर निकल गये। बाद में एक के बाद एक कई ट्रेनों के आने से कुछ देर में यात्रियों की भीड़ छंट गयी।  हालांकि इस तरह की यह पहली घटना नहीं है, इससे पहले भी दिल्ली मेट्रो में इस तरह की घटनाएं देखने को मिल चुकी हैं। इस घटना की वजह से यात्रियों को काफी दिक्कतों का समना करना पड़ा। क्योंकि उनकी यात्रा में विलंब हुआ। 
