
# یادواره 140 شهید محله خاتم النبیین اردبیل+ فیلم

Published at: **2019-11-06T10:01:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545245.html/%DB%8C%D8%A7%D8%AF%D9%88%D8%A7%D8%B1%D9%87-140-%D8%B4%D9%87%DB%8C%D8%AF-%D9%85%D8%AD%D9%84%D9%87-%D8%AE%D8%A7%D8%AA%D9%85-%D8%A7%D9%84%D9%86%D8%A8%DB%8C%DB%8C%D9%86-%D8%A7%D8%B1%D8%AF%D8%A8%DB%8C%D9%84--%D9%81%DB%8C%D9%84%D9%85)

همزمان با شب شهادت امام حسن عسگری (ع) یادواره شهدای والامقام عملیات افتخار آفرین والفجر 4 و 140 شهید محله خاتم النبیین با سخنرانی نماینده ولی فقیه در استان اردبیل در مسجد این محله برگزار شد.
به گزارش شبکه اطلاع رسانی راه دانا؛ به نقل از  سبلان‌ما، یادواره شهدای والامقام عملیات افتخار آفرین والفجر 4  و 140 شهید محله خاتم النبیین با محوریت سردار شهید « شاپور برزگر گلمغانی » و خلبانان شهید سرلشگر « غفور جدی اردبیلی » و «ضیاالدین ذاکر »  همزمان با شب شهادت امام حسن عسگری، شب چهارشنبه با حضور سردار جلیل بابازاده فرمانده سپاه حضرت عباس(ع)  و سخنرانی آیت الله سید حسن عاملی نماینده ولی فقیه در استان اردبیل شب چهارشنبه 14 آبان 98 در  مسجد محله خاتم النبیین اردبیل برگزار شد.
سردار بابازاده در این مراسم با شکوه که جمع زیادی از دانش آموزان ، خانواده های گرامی شهدا، ایثارگران و اقشار مختلف مردم حضور داشتد به بیان خاطراتی از دوران دفاع مقدس پرداخت و گفت: محله خاتم النبیین نقش مهمی در انقلاب و  دوران دفاع مقدس اردبیل ایفا کرد و انسان های بزرگی را تقدیم اسلام و انقلاب کرد.
وی در ادامه سخنان خود از حضور اقشار مختلف مردم در راهپیمایی با شکوه یوم الله 13 ابان قدردانی کرد و گفت : راهپیمایی گسترده 13 آبان ماه بار دیگر هیمنه پوشالی استکبار جهانی به ویژه آمریکا در جهان اسلام و دنیا را شکست و استقلال طلبی جوانان این مرز و بوم را به جهانیان نشان داد .
فرمانده سپاه حضرت عباس(ع) به بیان اهمیت برگزاری یادواره‌های شهدا پرداخت و گفت: یادواره‌های شهدا پیام‌آفرین عزت و استقلال کشور هستند و با توجه به اهمیت مسئله باید رشادت‌های رزمندگان اسلام در عملیات غرورآفرین والفجر 4 به نسل امروزی تبیین شود تا نسل جوان و امروزی بدانند بهای سنگینی برای دستیابی به آرمان های مقدس انقلاب اسلامی داده‌ایم.
این رزمنده دوران دفاع مقدس به تبین گستره عملیات والفجر 4 و نقش رزمندگان و شهدای اردبیل در این عملیات پرداخت و و گفت : نیروهای اردبیلی در این عملیات جانانه نبرد کردند و با توجه به این که عملیات والفجر 4 یکی از طولانی‌ترین عملیات دوران دفاع مقدس به شمار می‌رود نتایج آن در پیروزی های بعدی  بسیار حائز اهمیت است.
بابازاده گفت: امروز نیروهای مسلح ما در اوج اقتدار هستند و در این شرایط چرا باید عده ای ملت را از قدرت پوشالی دشمن بترسانند. وی بزرگترین وصیت شهدای والامقام را شناخت دشمن و منافقین و تبعیت از امام و رهبری دانست و گفت: در این صورت است که به فرمایش امام راحل و مقام معظم رهبری آمریکا هیچ غلطی نمی تواند بکند. اگر مسؤولان در کنار مردم و در خدمت مردم باشند قطعا ما هیچ مشکلی نخواهیم داشت چرا که در کنار مردم بودن در شرایط سخت یک تکلیف و وظیفه برای مسؤولین در جامعه اسلامی است.
پخش نماهنگ مربوط به عملیات والفجر4، سخنرانی آیت الله سید حسن عاملی نماینده ولی فقیه در استان و امام جمعه اردبیل، اجرای گروه سرود الهادی و مداحی کربلایی عبداله داداشی از جمله برنامه های این مراسم در شب شهادت امام حسن عسگری در اردبیل بود.
 
 
انتهای پیام/
