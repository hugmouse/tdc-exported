
# Съветите на милионерите

Published at: **2019-11-02T14:15:56+00:00**

Author: **Агенция Стандарт**

Original: [Стандарт Новини](https://standartnews.com/lifestyle-lyubopitno/svetite-na-milionerite-405648.html)

Стив  Сийболд  в продължение на 35 години анализира живота и кариерата на 1200 от най-богатите хора в света. Той достига  до интересни изводи за  начина  им на мислене и философията на битието им. Сред големите теми е как милионерите и милиардерите възпитават  децата си и кои са най-важните уроци, с които ги „облъчват“?  Стив изброява някои от тях за Huffington рost, цитирани от еconomy.  
Повечето хора по света са убедени, че  могат да бъдат богати, само ако са родени със сребърна лъжица в уста, ако посещават най-елитните училища и университети – или ако притежават необикновени таланти.  Всичко  това нито е задължително, нито е достатъчно, но със сигурност помага.  Първо и най-важно: Всеки, който иска да стане богат, трябва да мисли мащабно. Защото хората от масовката мразят трудностите - предпочитат илюзорната сигурност и вечния „среден“ комфорта и учат наследниците си на същото.
Който има пари, има и свобода – да живее според възпитанието и мечтите си. А  това е най-важната свобода под небето. Защото да бъдеш богат, означава да правиш каквото искаш – без насилие над личността в час по омразната математика, без напъни да „запишеш“ право или икономика, когато искаш да играеш на сцена.  Милионерите интелектуалци /защото има и  други/ убеждават децата си, че само трябва да решат какво да изберат, за да си доставят удоволствие от възможността да му се отдадат. 
Но автентичните предприемачи, които знаят 2 и 2 милиона, обясняват на синовете си, че светът  не  им дължи нищо. Изненада: Всичко зависи от самия теб.  Включително и светлото ти бъдеще. Идеята, че обществото и държавата са длъжни, се базира върху заблудата, че сме родени с определени права. Обаче не сме. Научете децата си да не разчитат на когото и да било за каквото и да било, казва Сийлборд.
Ако решите един или повече проблеми, със сигурност ще се замогнете. Светът има нужда от богати хора, защото пред него стоят безкрайни задачи и предизвикателства.  Ако искате да сте много богати, решете още по-голям проблем. Звучи логично и закономерно, но никак не е бързо и лесно за изпълнение.
Научете се да мислите в движение, докато събитията се случват около вас и трябва да реагирате по най-адекватния начин.  Децата на богатите надават ухо само към формулираното от доказали се и добре образовани хора.  Неслучайно ги възпитават да налагат характера си, да развиват собствените си възгледи, независимо  дали ги критикуват за тях или се съмняват в умението им да ги превърнат в динамична действителност. 
Много психолози вярват, че хората трябва да намалят очакванията си, за да не бъдат разочаровани, ако се провалят. Според теоретиците всички ще са по-щастливи, ако имат по-минималистични цели. Но всъщност това е другата масово разпространена формула на провала. Научете децата си да живеят в смелост, вместо в страх, да са убедени в потенциала си. Оставете масовката да се радва на посредствени резултати, докато се стремите към звездите. Не забравяйте, че много от най-големите истории за успех са били подлагани на подигравки и съмнения.
Пътят към световен успех обикновено е между препятствия  и разочарования. Тайната на оцеляването е много явна: Никога да не се отказваш. Независимо какво се случва, винаги трябва да вярваш в себе си и в това, че ще се справиш с всичко – дори когато всички те изоставят.
 
