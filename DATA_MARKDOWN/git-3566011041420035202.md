
# برخی از مسئولان البرز به بهانه مرخصیِ کربلا، سر از آنتالیا درآورده اند!/ اشرافی گری مدیران با ساخت آسانسور شخصی/ کشیدن چادر از سر دانش آموزان توسط یک مسئول در کرج

Published at: **2019-11-01T15:12:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543896.html/%D8%A8%D8%B1%D8%AE%DB%8C-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D8%A7%D9%84%D8%A8%D8%B1%D8%B2-%D8%A8%D9%87-%D8%A8%D9%87%D8%A7%D9%86%D9%87-%D9%85%D8%B1%D8%AE%D8%B5%DB%8C--%DA%A9%D8%B1%D8%A8%D9%84%D8%A7--%D8%B3%D8%B1-%D8%A7%D8%B2-%D8%A2%D9%86%D8%AA%D8%A7%D9%84%DB%8C%D8%A7-%D8%AF%D8%B1%D8%A2%D9%88%D8%B1%D8%AF%D9%87-%D8%A7%D9%86%D8%AF---%D8%A7%D8%B4%D8%B1%D8%A7%D9%81%DB%8C-%DA%AF%D8%B1%DB%8C-%D9%85%D8%AF%DB%8C%D8%B1%D8%A7%D9%86-%D8%A8%D8%A7-%D8%B3%D8%A7%D8%AE%D8%AA-%D8%A2%D8%B3%D8%A7%D9%86%D8%B3%D9%88%D8%B1-%D8%B4%D8%AE%D8%B5%DB%8C--%DA%A9%D8%B4%DB%8C%D8%AF%D9%86-%DA%86%D8%A7%D8%AF%D8%B1-%D8%A7%D8%B2-%D8%B3%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%AA%D9%88%D8%B3%D8%B7-%DB%8C%DA%A9-%D9%85%D8%B3%D8%A6%D9%88%D9%84-%D8%AF%D8%B1-%DA%A9%D8%B1%D8%AC)

آیت الله حسینی همدانی گفت: مدیران البرز دست از اشرافی گری و ویژه خواری بردارند و در ساخت و سازها منافع عمومی را در نظر بگیرند نه اهداف شخصی، مدیری که آزادانه در شهر برای خود آسانسور شخصی می سازد باید با آن صحبت کرد تا کار به جای باریکتر نرسیده است.
به گزارش شبکه اطلاع رسانی راه دانا؛ به نقل از تیتریک، آیت الله حسینی همدانی امام جمعه کرج ظهر امروز در خطبه های نماز جمعه با اشاره به اینکه 40 سال است که ملت و دولت ایران در حال مبارزه با استکبار است، گفت: در این مدت کشوری که بیشترین هزینه ها را صرف کرد و کمترین بهره ها را برد آمریکا بود و طی این مدت ایران مقاوم تر و با صلابت تر شد. 
آیت الله حسینی همدانی بیشترین موفقیت ها را مرتبط با زمان تحریم ها دانست و افزود: اگر در مقابل آمریکا تسلیم شده بودیم قطعا چیزی نداشتیم اما امروز آمریکا در تمامی زمینه ها ضرر کرده است و صلابت ابرقدرتی که داشت شکسته شد.    وی با اشاره به اینکه امروز ابتکار و قدرت عمل دست ایران است، اظهار داشت: خط مقاومت روز به روز قوی تر شده و در مقابل دشمن ایستاده است و آمریکا در خانه خود نیز به ضعف و ناتوانی مبتلا شده است که مهمترین شخصه افول این کشور اقتصاد آن بوده و بدهی 22 تریلیون دلاری دارد.    آیت الله حسینی همدانی تصریح کرد: هنوز به صورت کامل دست آمریکا و اذناب آن از منطقه کوتاه نشده است و ما تا نابودی کامل فساد در منطقه از پای نخواهیم نشست زیرا دشمنی آمریکا با ملت ایران به دلیل مقاومت کشور ما بوده و استکبار برای رسیدن به اهداف خود از هیچ جنایتی فروگذار نکرده است.    وی گفت: آمریکا با تعلیم گروه های تروریستی و تامین هزینه های آنها در زمان انقضا از این گروه ها بهره برداری های لازم را خواهد کرد و درباره داعش و سرکرده اش این روند را مشاهده می کنید، البته این چرخه ادامه خواهد داشت.    آیت الله حسینی همدانی افزود: هرگز ملت ایران در برابر آمریکا کم نیاورده است و در 13 آبان سال 1343 لایحه فتوای کاپیتولاسیون تصویب شد اما امام (ره) افشا گری کرد که به تبعید ایشان به ترکیه منجر شد اما این اقدام مبارزه ای جدی علیه سیاست های آمریکا در منطقه بود.    وی اظهار داشت: 13 آبان سال 57 رژیم پهلوی دانش آموزان را به خاک و خون کشید و سال بعد لانه جاسوسی آمریکا توسط دانشجویان تسخیر شد و این واقعه به نام روز مبارزه با استکبار جهانی نام گرفت.    آیت الله حسینی همدانی با اشاره به اینکه مبارزه با آمریکا کمرنگ نشده است و تا امروز ادامه دارد، تصریح کرد: ایران با سربلندی تمام در برابر دشمن ایستاده است و شاهد عقب نشینی آنها از صحنه با عناوین مختلف هستیم.    وی گفت: امروز راهبرد دشمن تخریب دستگاه محاسباتی است و با سیستم بمباران خبری خود مردم و مسئولین را تحت تاثیر قرار می دهد و درصدد ناامید کردن عموم از موفقیت های بدست آمده خواهد بود تا مسئولین از تدبیر برای حل مشکلات عاجز شوند و آنها نسخه سازش را بپیچند.   امام جمعه کرج افزود: عده ای در بیان سخنان خود به دشمن نشانه می دهند، برخی در طرح مسائلی چون  FATF  دشمن شاد کن حرف می زنند در حالی که نباید از تهدیدهای دشمن هراس داشته باشند، آقایان باید از فرصت هایی که دارند استفاده کرده و منافع ملی را در نظر بگیرند تا مطالبات را جدی تر دنبال کنند.    آیت الله حسینی همدانی با اشاره به اینکه 16 آبان فرصت دیگر اروپا به اتمام خواهد رسید و گام چهارم کاهش تعهدات هسته ای باید برداشته شود، اظهار داشت: اروپا اگر بخواهد هم نمی تواند بر خلاف همراهان خودش قدم بردارد و تا حالا فرصت سوزی کرده است.    وی تصریح کرد: باید آقایان گام چهارم را گام نهایی عزت سوزی قرار داده و مصلحت مردم و نظام را در نظر بگیرند و آنچه خودشان خراب کردند را به حالت اولیه بازگردانند و این مهم خواسته عموم مردم است.    آیت الله حسینی همدانی با اشاره به اینکه برجام بسیاری از داشته های ما را از بین برد،گفت: 14 آبان روز فرهنگ عمومی است اما متاسفانه در سایه سکوت، ابتذال در جامعه عادی سازی و ولنگاری ترویج داده می شود، صدا و سیما به راحتی به افرادی که در داخل و خارج احکام اسلامی را به سخره می کیرند فرصت خودنمایی می دهد.    وی افزود: بخشی از سینمای کشور با تمام توان عقیده و اخلاق را زیر سوال می بردند و مسئولین نیز توجهی ندارند، به نظر می رسد بنا است در حوزه زنان، فیلم و ابتذال به گونه ای وارد شوند.   امام جمعه کرح اظهار داشت: آموزش و پرورش باید به مسائل فرهنگی توجه بیشتری داشته باشند و صرفا به تذکر اکتفا نکند اما متاسفانه در همین شهر البرز شاهدیم در یکی از مدارس، یکی از مسئولین چادر و روسری را از سر بچه ها کشیده است.    آیت الله حسینی همدانی تصریح کرد: مسئولی که به هر دلیلی جرات این کار را یپدا کرده است باید تنبیه شود، بازرسین صوری و برگزاری جلسات کار را درست نمی کند، آن مربی نباید در مدرسه فعالیت کند و نظام آموزشی به چنین اشخاصی نیاز ندارد.    وی گفت: مدیران البرز دست از اشرافی گری و ویژه خواری بردارند و در ساخت و سازها منافع عمومی را در نظر بگیرند نه اهداف شخصی، واقعا معلوم است آقایان یا در این کشور زندگی نمی کنند یا در گوششان پنبه گذاشته اند که تذکرات را نمی شنوند.    امام جمعه کرج افزود: برخی از مسئولین به اسم رفتن به کربلا و اربعین مرخصی گرفته اند اما تصاویر آنها از آنتالیا بیرون می آید، باید با این مسئول برخورد کرد، با این همه مشکل موجود در شهر، مدیری که آزادانه در شهر برای خود آسانسور شخصی می سازد باید با آن صحبت کرد تا کار به جای باریکتر نرسیده است.    آِیت الله حسینی همدانی اظهار داشت: آستانه تحمل مردم در فساد و بی بندباری و ولنگاری محدود است، باید مراقب بود فضایی انتخابات استان ملتهب نشود و فضا باید به سمت مشارکت حداکثری مردم برود.    انتهای پیام/
