
# Ο Πρόεδρος της Δημοκρατίας παρέλαβε την ετήσια έκθεση της ΕΔΥ

Published at: **2019-11-07T10:08:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/596139/o-proedros-tis-dimokratias-parelave-tin-etisia-ekthesi-tis-edy)

Ο Πρόεδρος της Δημοκρατίας κ. Νίκος Αναστασιάδης παρέλαβε σήμερα, στο Προεδρικό Μέγαρο, την ετήσια έκθεση της Επιτροπής Δημόσιας Υπηρεσίας (ΕΔΥ).
Παραδίδοντας την έκθεση, ο Πρόεδρος της ΕΔΥ κ. Γιώργος Παπαγεωργίου είπε, μεταξύ άλλων, ότι το θέμα της ψηφιοποίησης και της ηλεκτρονικής διακυβέρνησης αποτελεί ένα πολύ σημαντικό ζήτημα, σημειώνοντας ότι η μεταρρύθμιση της Δημόσιας Υπηρεσίας θα εκσυγχρονίσει τις Υπηρεσίες του κράτους προς όφελος των πολιτών, χαιρετίζοντας ιδιαίτερα την κατάθεση των εκσυγχρονιστικών νομοσχεδίων στη Βουλή από πλευράς Κυβέρνησης.
Σημείωσε ακόμα ότι το θέμα της μεταρρύθμισης της Δημόσιας Υπηρεσίας είναι εθνικό θέμα και θα δώσει σύγχρονα εργαλεία στα χέρια της ΕΔΥ.
Από την πλευρά του, ο Πρόεδρος της Δημοκρατίας είπε ότι οι πλείστες Υπηρεσίες του κράτους υιοθετούν την ηλεκτρονική πρακτική και αυτό που λείπει είναι να προχωρήσουμε στην έγκριση των νομοσχεδίων που έχουν κατατεθεί στη Βουλή, όπως για τη δημιουργία Υφυπουργείου Ψηφιακού Μετασχηματισμού, και γενικότερα σε μεταρρυθμίσεις που θα έχουν ως αποτέλεσμα και την απλοποίηση των διαδικασιών και την εξοικονόμηση πόρων, αλλά και τη δημιουργία θέσεων εργασίας.
Πρόσθεσε ότι οι συναντήσεις που είχε με τις πολιτικές δυνάμεις σκοπό έχουν την προώθηση των μεταρρυθμίσεων, εκφράζοντας την ελπίδα ότι από την 1.1.2020 θα είμαστε σε θέση να δούμε να υλοποιείται η μεταρρύθμιση που άπτεται της ηλεκτρονικής διακυβέρνησης.
Ο Πρόεδρος της Δημοκρατίας είπε ότι υπάρχει κατανόηση από τις πολιτικές δυνάμεις, προσθέτοντας ότι «ελπίζω να είναι θέμα προτεραιότητας και όταν λέμε ότι θέλουμε να καταργήσουμε την αναξιοκρατία, όταν θέλουμε να υιοθετήσουμε την αριστεία δεν μπορεί αν δεν ληφθούν μέτρα ώστε να κρίνονται οι δημόσιοι υπάλληλοι με βάση την απόδοση, να έχεις τα αποτελέσματα που προσδοκάς.
Είναι πρόκληση και παράκληση από πλευράς μου», είπε ο Πρόεδρος της Δημοκρατίας, να υιοθετηθούν οι πρόνοιες για τον εκσυγχρονισμό της Δημόσιας Υπηρεσίας κάτι που θα συμβάλει σημαντικά, με μετρήσιμα κριτήρια και με βάση τις γνώσεις και την αριστεία, σε θέματα προσλήψεων και προαγωγών.
«Αυτό έχει ανάγκη ο τόπος για να εγκαταλείψουμε συστήματα του παρελθόντος που επέτρεπαν παρεμβάσεις», είπε ο Πρόεδρος επισημαίνοντας ότι «τα λέω αυτά παρά το ότι νιώθω ότι η ΕΔΥ επιτελεί σημαντικό έργο μακράν και πέρα από διακρίσεις, αλλά προς εξάλειψη και του τελευταίου ενδεχομένου, το ορθότερο είναι να υιοθετηθεί η μεταρρύθμιση της Δημόσιας Υπηρεσίας, κάτι που θα κάνει και πιο αποδοτικούς και παραγωγικούς τους δημόσιους υπαλλήλους».
