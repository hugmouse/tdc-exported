
# ضرورت کاهش تعهدات برجامی/ به حوزه بانکی ضربه‌های زیادی زده‌اند

Published at: **2019-11-01T11:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543848.html/%D8%B6%D8%B1%D9%88%D8%B1%D8%AA-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C--%D8%A8%D9%87-%D8%AD%D9%88%D8%B2%D9%87-%D8%A8%D8%A7%D9%86%DA%A9%DB%8C-%D8%B6%D8%B1%D8%A8%D9%87-%D9%87%D8%A7%DB%8C-%D8%B2%DB%8C%D8%A7%D8%AF%DB%8C-%D8%B2%D8%AF%D9%87-%D8%A7%D9%86%D8%AF)

رئیس کمیته سیاست خارجی کمیسیون امنیت ملی گفت: ما سیاست کاهش تعهدات برجامی را به دلیل رفتار طرف مقابل اتخاذ کردیم و در صورتی که آنان به تعهدات خود عمل نکنند، ما این مسیر را ادامه خواهیم داد.
به گزارش شبکه اطلاع رسانی راه دانا؛ کمال دهقان فیروزآبادی با اشاره به در پیش بودن گام چهارم کاهش تعهدات هسته‌ای ایران، اظهار داشت: نکته حائز اهمیت در وهله اول آن است که جمهوری اسلامی ایران همواره به تعهدات خود پایبند بوده است اما آمریکا نه تنها از این توافق خارج شد بلکه نظرات خود را هم به دیگران تحمیل کرد تا تعهداتشان را اجرا نکنند و طرف‌های مقابل هم برخلاف مفاد برجام به تعهدات خود پایبند نماندند.
وی با تاکید بر اهمیت حفظ منافع و امنیت ملی جمهوری اسلامی ایران، ادامه داد: ما سیاست کاهش تعهدات برجامی را به دلیل رفتار طرف مقابل اتخاذ کردیم و در صورتی که آنان به تعهدات خود عمل نکنند، ما این مسیر را ادامه خواهیم داد.
رئیس کمیته سیاست خارجی کمیسیون امنیت ملی و سیاست خارجی مجلس تصریح کرد: ما برجام را با هدف تامین منافع ملی امضا کردیم و در صورتی که رویه طرف مقابل تغییر نکند، ما گام بعدی خود در کاهش تعهدات برجامی را برمی‌داریم.
دهقانی‌فیروزآبادی با اشاره به اینکه مطابق با گزارش‌های متعدد آژانس بین المللی انرژی اتمی تاکنون ایران به موافقتنامه برجام و اجرای تعهدات خود پایبند بوده است، افزود: ایران بر اساس قوانین بین المللی اقدامات و تعهداتش را انجام داده و بر این اساس طرف‌های مقابل هم باید تعهداتشان را عملیاتی کنند.
رئیس کمیته سیاست خارجی کمیسیون امنیت ملی تصریح کرد: اقدامات دولت در کاهش تعهدات برجامی کاملا در راستای تأمین منافع ملی است و این حرکت باید ادامه پیدا کند تا منافع ملی ما به طور کامل تأمین شود.
به گزارش مهر؛ وی درباره مؤلفه های گام چهارم کاهش تعهدات برجامی ایران اظهار داشت: مسئله مهم در کاهش تعهدات برجامی این است که طرف مقابل تاکنون ضربه‌های مختلفی به ویژه در حوزه‌های مالی و بانکی به ما زده اند و باید این اقدامات برداشته شود و از سوی دیگر طرف مقابل  باید به همه تعهداتش عمل کند چرا که انجام ندادن تعهدات برجامی آنان به معنایی متضرر شدن ایران است.
انتهای پیام/
