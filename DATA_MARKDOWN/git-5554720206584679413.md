
# माता-पिता सरकारी स्कूलों में बच्चों का दाखिला कराने के लिए रिश्वत देने को भी तैयार: मनीष सिसोदिया

Published at: **2019-11-07T04:43:21+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/parents-resorting-to-bribes-to-get-kids-in-our-schools-says-manish-sisodia/271658/)

राजधानी में सत्तारुढ़ आम आदमी पार्टी (आप) के वरिष्ठ नेता और दिल्ली के उपमुख्यमंत्री मनीष सिसोदिया ने बुधवार को कहा कि सरकारी स्कूलों में सुधार होने की वजह से माता-पिता अपने बच्चों का दाखिला इन विद्यालयों में कराने के लिए रिश्वत देने को भी तैयार हैं।
समाचार एजेंसी पीटीआई की रिपोर्ट के मुताबिक, नई दिल्ली के त्यागराज स्टेडियम में ‘शिक्षा में उत्कृष्टता पुरस्कार’ समारोह में बोलते हुए उपमुख्यमंत्री मनीष सिसोदिया ने कहा कि दिल्ली सरकार के स्कूल पढ़ाई के मामले में लगातार शहर के निजी स्कूलों को पीछे छोड़ रहे हैं।
उन्होंने कहा, ‘‘एक समय था जब लोग सरकारी स्कूलों की शिक्षा की गुणवत्ता को खराब सझमते थे, लेकिन आज, मैं गर्व से कह सकता हूं कि हमारे स्कूलों में अपने बच्चों का दाखिला कराने के लिए मात-पिता रिश्वत देने समेत कई तरह के प्रयास कर रहे हैं।’’
उपमुख्यमंत्री ने कहा कि पांच-छह साल पहले, दिल्ली सरकार के एक स्कूल का टॉपर बोर्ड परीक्षाओं में लगभग 80 प्रतिशत अंक हासिल करता था, लेकिन अब यह आंकड़ा 90 प्रतिशत से अधिक हो गया है।
उन्होंने कहा, “96.2 प्रतिशत अंकों के साथ सीबीएसई बोर्ड ने हमारे छात्रों में से एक को सबसे अधिक अंक दिए। सरकारी स्कूल दिल्ली के निजी स्कूलों से भी बेहतर प्रदर्शन कर रहे हैं।”
