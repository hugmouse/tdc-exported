
# Πολλαπλά μηνύματα Παυλόπουλου προς την Τουρκία

Published at: **2019-11-05T14:38:04+00:00**

Author: **euronews **

Original: [euronews](https://gr.euronews.com/2019/11/05/pollapla-minimata-paylopoulou-pros-tin-toyrkia?utm_term=Autofeed&utm_medium=Social&utm_source=Twitter)

«Διαμηνύουμε προς τη φίλη και γείτονα Τουρκία ότι θα ήταν προς το συμφέρον της και υπέρ της ενίσχυσης του διεθνούς της κύρους μια γενναία έκφραση συγγνώμης για τα εγκλήματα κατά της Ανθρωπότητας, που διέπραξαν άφρονες ηγεσίες της στο παρελθόν, τόσο εναντίον των Αρμενίων όσο και εναντίον των Ελλήνων», τόνισε ο Πρόεδρος της Δημοκρατίας, Προκόπης Παυλόπουλος, μετά από τη συνάντησή του με τον Πρόεδρο της Αρμενίας, Αρμέν Σαρκισιάν, στο πλαίσιο της επίσημης επίσκεψής του στο Ερεβάν.
Ο κ. Παυλόπουλος υπογράμμισε ότι «οι Έλληνες, χαιρετίζουμε το γεγονός ότι η διεθνής αναγνώριση της Γενοκτονίας των Αρμενίων διευρύνεται εντυπωσιακά, με κορυφαίο παράδειγμα το εντελώς πρόσφατο ψήφισμα της Βουλής των Αντιπροσώπων των ΗΠΑ» και υπενθύμισε ότι «η Ελλάδα υπήρξε πρωτοπόρος, όταν το 1996, αναγνώρισε τη Γενοκτονία των Αρμενίων και καθιέρωσε την 24η Απριλίου Ημέρα Μνήμης της Γενοκτονίας των Αρμενίων, ενώ το 2014 ποινικοποίησε την άρνησή της». Πρόσθεσε, επίσης, ότι «από την πλευρά της, το 2015 η Ολομέλεια της Εθνοσυνέλευσης της Δημοκρατίας της Αρμενίας αναγνώρισε τη Γενοκτονία των Ελλήνων του Πόντου».
Υποστήριξε, ακόμη, ότι «τα θεμέλια της τόσο ειλικρινούς φιλίας και στενής συνεργασίας μεταξύ Ελλάδας και Αρμενίας εδράζονται και στις μαρτυρικές στιγμές που έχουν ζήσει τα έθνη μας» και πρόσθεσε: «Στιγμές, τις οποίες οφείλουμε να μην ξεχνάμε, ούτε κατ' ελάχιστο, όχι γιατί μας διακατέχουν αισθήματα εκδίκησης απέναντι στους θύτες μας. Αλλά διότι αυτή η μνήμη μας οδηγεί στο να υπηρετούμε, για πάντα, τη μεγάλη ανθρωπιστική αρχή "Ποτέ ξανά"». Τούτες οι μαρτυρικές στιγμές είναι ποτισμένες με το αίμα των τραγικών θυμάτων βάρβαρων γενοκτονιών, συγκεκριμένα, δε, της Γενοκτονίας των Αρμενίων από την μια πλευρά, και της Γενοκτονίας των Ελλήνων του Πόντου και της Μικράς Ασίας, από την άλλη».
Επίσης, ο Πρόεδρος της Δημοκρατίας σημείωσε ότι η Ελλάδα, ως μέλος της διεθνούς κοινότητας και της Ευρωπαϊκής Ένωσης, υπερασπίζεται, υπέρ πάντων -και όχι μόνον υπέρ των φίλων και γειτόνων της- την ειρήνη, τη Δημοκρατία και τα Θεμελιώδη Δικαιώματα του Ανθρώπου, έχοντας ως αποκλειστικό γνώμονα την πιστή εφαρμογή του διεθνούς και του ευρωπαϊκού δικαίου, στο σύνολό τους. «Μέσα, δε, σε αυτό το πλαίσιο η Ελλάδα πρωταγωνιστεί στο πεδίο του Διαλόγου των Πολιτισμών, αφού ο διάλογος αυτός είναι το πιο πρόσφορο μέσο μιας αποτελεσματικής υπεράσπισης της ειρήνης, και μάλιστα σε βάθος χρόνου», συμπλήρωσε.
Με βάση αυτή την πολιτική, υποστήριξε ότι η Ελλάδα πρώτον, αναγνωρίζει και στηρίζει την ειρηνική επίλυση του ζητήματος του Ναγκόρνο-Καραμπάχ, με μόνο γνώμονα το διεθνές δίκαιο. Και κατά τούτο υποστηρίζει τις προσπάθειες της Ομάδας Μίνσκ του ΟΑΣΕ για την εξεύρεση ειρηνικής λύσης. Δεύτερον, υποστηρίζει την ολοένα και μεγαλύτερη προσέγγιση μεταξύ Ευρωπαϊκής Ένωσης και Αρμενίας. Απτό, δε, δείγμα γραφής αυτής της στάσης της Ελλάδας είναι και το ότι έχουμε δρομολογήσει, και μάλιστα κατά προτεραιότητα, τις απαραίτητες διαδικασίες κύρωσης της περιεκτικής και ενισχυμένης Συμφωνίας Εταιρικής Σχέσης μεταξύ Ευρωπαϊκής Ένωσης και Αρμενίας.
«Συνεπής στην προαναφερόμενη πορεία της εντός της διεθνούς κοινότητας και της Ευρωπαϊκής Ένωσης, η Ελλάδα υπερασπίζεται τα εθνικά της θέματα και τα εθνικά της δίκαια με μόνο γνώμονα τον πλήρη και ειλικρινή σεβασμό του διεθνούς και του ευρωπαϊκού δικαίου στο σύνολό τους, συμπεριφερόμενη, κατά συνέπεια, και ως αξιόπιστος εγγυητής της διεθνούς και της ευρωπαϊκής νομιμότητας», υπογράμμισε ο κ. Παυλόπουλος.
Στο πλαίσιο αυτό, επανέλαβε για μια ακόμη φορά ότι η Ελλάδα επιδιώκει σχέσεις φιλίας και καλής γειτονίας με την Τουρκία και στηρίζει την ευρωπαϊκή της προοπτική, αλλά αυτό έχει ως προϋπόθεση τον εκ μέρους της σεβασμό του διεθνούς δικαίου και της ευρωπαϊκής νομιμότητας.
«Όσον αφορά το διεθνές δίκαιο διευκρινίζω, για πολλοστή φορά, ότι αναπόσπαστο μέρος του είναι και το Δίκαιο της Θάλασσας, όπως έχει κωδικοποιηθεί με την Συνθήκη του Montego Bay του 1982, βάσει του οποίου οριοθετείται η Αποκλειστική Οικονομική Ζώνη. Το Δίκαιο της Θάλασσας δεσμεύει και την Τουρκία, μολονότι δεν έχει προσχωρήσει στη Συνθήκη του Montego Bay, διότι παράγει, κατά τη νομολογία του Διεθνούς Δικαστηρίου της Χάγης, γενικώς παραδεδεγμένους κανόνες του Διεθνούς Δικαίου, εφαρμοστέους erga omnes», τόνισε ο κ. Παυλόπουλος.
Παράλληλα, σημείωσε ότι η Τουρκία δεσμεύεται να τηρεί και να σέβεται, στο ακέραιο, τη διεθνή και την ευρωπαϊκή νομιμότητα και, μεταξύ άλλων, την κυριαρχία, τα σύνορα και το έδαφος καθώς και την Αποκλειστική Οικονομική Ζώνη της Ελλάδας, που είναι και σύνορα, έδαφος και Αποκλειστική Οικονομική Ζώνη της Ευρωπαϊκής Ένωσης. Αν δεν το πράξει, υπονομεύει ευθέως, και με δική της αποκλειστικώς ευθύνη, τη φιλία και την καλή γειτονία μεταξύ μας, καθώς και την όποια ευρωπαϊκή της προοπτική.
Καταδίκασε, επίσης, απερίφραστα και την προκλητική επέμβαση της Τουρκίας στη Συρία, η οποία, όπως τόνισε, προσβάλλει βάναυσα το διεθνές δίκαιο και διευκρίνισε ότι η Ευρωπαϊκή Ένωση δεν πρόκειται να ανεχθεί αυτή την αυθαίρετη συμπεριφορά.
Αναφορικά με την επίλυση του Κυπριακού, υπενθύμισε ότι αποτελεί κατ' εξοχήν διεθνές και, κυρίως, ευρωπαϊκό ζήτημα και τόνισε ότι η Ελλάδα και η Κύπρος, όπως το έχουν αποδείξει εμπράκτως, επιδιώκουν, το συντομότερο δυνατό, τη δίκαιη και βιώσιμη λύση του Κυπριακού ζητήματος. Ωστόσο, παρατήρησε ότι η λύση αυτή είναι νοητή μόνον υπό όρους πλήρους σεβασμού του συνόλου του διεθνούς και του ευρωπαϊκού δικαίου. Όπως επισήμανε, «η Κυπριακή Δημοκρατία μόνον ως Ομοσπονδιακό Κράτος μπορεί να νοηθεί, δοθέντος ότι οιασδήποτε μορφής Συνομοσπονδία αντίκειται στα στοιχειώδη δεδομένα του Ευρωπαϊκού Κεκτημένου. Περαιτέρω, κατά το πρωτογενές ευρωπαϊκό δίκαιο, η Κυπριακή Δημοκρατία, ως πλήρες μέλος της Ευρωπαϊκής Ένωσης, δεν είναι νοητή με περιορισμένη κυριαρχία, την οποία θα επέφερε η ανοχή στρατευμάτων κατοχής και αναχρονιστικών εγγυήσεων τρίτων».
Εξέφρασε, επίσης, τη βεβαιότητά του ότι η επίσκεψή του στην Αρμενία θα συμβάλει στην περαιτέρω ενίσχυση των ήδη εξαιρετικών σχέσεων μεταξύ Ελλάδας-Αρμενίας, οι οποίες εδράζονται σε σταθερή φιλία, αλληλοκατανόηση και δημιουργική συνεργασία, ενισχυόμενες και από τη δράση της Αρμενικής Κοινότητας στην Ελλάδα και της Ελληνικής Κοινότητας στην Αρμενία.
Υπογράμμισε, επίσης, ότι οι σχέσεις μεταξύ Ελλάδας και Αρμενίας είναι σε τέτοιο βαθμό αρμονικές, ώστε ξεπερνούν το διμερές πλαίσιο και εκτείνονται στο ευρύτερο πεδίο της διεθνούς συνεργασίας. «Και τούτο διότι έχουμε γενικευμένη ταύτιση απόψεων σε πολλά και σημαντικά διεθνή θέματα, κατ' εξοχήν δε ταύτιση απόψεων σε ό,τι αφορά την υπεράσπιση της ειρήνης, των Θεμελιωδών Δικαιωμάτων του Ανθρώπου και της κοινωνικής δικαιοσύνης, με βασική -πολιτική και θεσμική- αντηρίδα την εφαρμογή του διεθνούς δικαίου, στο σύνολό του», κατέληξε ο κ. Παυλόπουλος.
ΠΗΓΗ: ΑΠΕ-ΜΠΕ
