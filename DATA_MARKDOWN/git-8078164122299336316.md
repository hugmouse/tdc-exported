
# Bianchi e l’ammutinamento contro di lui: «Certe cose succedono solo a Napoli»

Published at: **2019-11-05T22:00:00+00:00**

Author: **Monica Scozzafava**

Original: [Corriere della Sera](https://www.corriere.it/sport/19_novembre_06/bianchi-l-ammutinamento-contro-lui-certe-cose-succedono-solo-napoli-29cc6cae-0080-11ea-90df-c7bf97da0906.shtml)

L’ammutinamento dei giocatori in casa Napoli ha del clamoroso. Non soltanto per come si è sviluppata la ribellione al ritiro imposto dal presidente De Laurentiis, ma anche perché è difficile, anche andando a ritroso nel tempo, trovare nel calcio una situazione uguale. Qualche similitudine c’è con la vicenda, che pure destò scalpore, che coinvolse Ottavio Bianchi, allenatore del primo scudetto dei partenopei.I giocatori (stagione 1988-89) si ribellarono e liquidarono il tecnico con un comunicato. Maradona, all’epoca dei fatti era in Argentina, i capi popolo furono Nando De Napoli, Claudio Garella e Bruno Giordano, coordinati dall’asso argentino con il quale l’allenatore aveva scontri continui. Oggi Ottavio Bianchi sorride, ma ricorda di aver vissuto la pagina più amara della sua storia di allenatore.
Bianchi, è successo ancora. Sempre a Napoli ma stavolta i giocatori si sono ribellati al presidente. «Non so bene cosa sia accaduto, mi racconti lei». Resoconto veloce della notte di follia vissuta dopo la sfida di Champions al San Paolo. Bianchi torna a sorridere: «Mi sa che queste cose succedano solo a Napoli», sdrammatizza ma non troppo. Ancelotti stavolta è con la squadra.«A prescindere da chi sta con chi, sono situazioni spiacevoli che fanno male all’ambiente. Mi auguro che da parte di tutti ci sia buon senso nel gestire una crepa che potrebbe avere conseguenze su tutta la stagione».Lei all’epoca cosa fece? «Ricordo che dopo quel comunicato contro di me, vennero a Napoli tutte le televisioni del mondo. Cercai di mantenere la calma e dissi ai giornalisti che non era successo nulla. Andai a fare colazione e continuai poi ad allenare per altri due anni». De Laurentiis ha percepito la ribellione della squadra come un affronto. Si aspetta decisioni drastiche? «Non conosco il presidente, né i giocatori. È difficile parlare dal di fuori. Ma in un lavoro di gruppo, com’è quello del calcio, non può prevalere l’interesse o la rabbia del singolo. Mi auguro che ci si metta tutti a disposizione della squadra, ciascuno con i propri ruoli. I dirigenti facciano i dirigenti, l’allenatore continui il suo lavoro sul campo. Sarebbe un peccato perdere quanto di buono stanno facendo il club e i giocatori negli ultimi anni». Lei pretese rispetto e sostegno da parte della società? «Devo ripetermi, sono situazioni diverse. Di uguale dovrebbe esserci soltanto il rispetto delle regole da parte di tutti. Mettersi a condannare non serve. Io non lo feci e tornai a fare il mio mestiere». Quell’anno lo scudetto, che era alla portata, sfuggì. «L’anno successivo mi sembra che vincemmo la coppa Uefa, però!». Andò così, resta quello l’unico grande trofeo internazionale conquistato dal Napoli.
