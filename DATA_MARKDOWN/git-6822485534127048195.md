
# سردار جلالی: آمریکا رسما اعلام جنگ سایبری کرده است/در موقعیت «پساپیروزی» هستیم

Published at: **2019-11-01T11:51:00+00:00**

Author: ****

Original: [جامعه خبری تحلیلی الف](https://www.alef.ir/news/3980810048.html)

رئیس سازمان پدافند غیرعامل گفت: امروز در یک موقعیت پساپیروزی در مقابله با دشمن هستیم یعنی توانستیم یک درگیری با دشمن را با پیروزی بگذارنیم و بازدارنگی نامتقارن درحوزه دفاع را تنظیم کنیم.
 به گزارش مهر، سردار غلامرضا جلالی رئیس سازمان پدافند غیرعامل کشور در سخنان پیش از خطبه‌های نماز جمعه این هفته تهران که در دانشگاه تهران برگزار شد، اظهار داشت: امسال در مباحث پدافند غیرعامل کوتاه شدن فاصله درگیری خاکریز با آمریکایی هستیم. ما از سال 97 با یک نوع تهدید جدید روبرو هستیم. شاید فناوری های نو این تهدید را شکل داده است و در این مساله با یک مفهوم چند وجهی مواجه هستیم.
وی افزود: در این تهدید ترکیبی و قدرت هوشمند امکان استفاده همزمان از مولفه های قدرت را به کشور مهاجم می دهد. در محیط داخلی ما این تهدید تاثیر متفاوتی دارد و اختلاط تهدید و فرصت ایجاد می‌کند. مقابله با این تهدید پیچیده و علمی است  
رئیس سازمان پدافند غیرعامل گفت: آمریکایی ها تلاش کردند با این مولفه ها علیه کشور ما اقدام کنند. مولفه سیاسی این تهدیدات شامل خروج آمریکا از برجام، تلاش برای حفظ ما در برجام با کمک اروپا و اعمال فشار اقتصادی و ایجاد دوقطبی می‌شود. در لایه نظامی نیز خواستند شبح جنگ برای ما ایجاد کنند. در لایه اقتصادی به دنبال توسعه فشار همه جانبه و تحریم ها است. تحریم یک سطحی از تهدید را برای کشور را ایجاد می‌کند اما فرصت هایی در درون آن وجود دارد.
سردار جلالی تاکید کرد: دشمن از شبکه های اجتماعی خارج پایه برای برهم زدن مدیریت ذهن مردم با هدف جنگ اقتصادی استفاده کرد. در جنگ سایبری آمریکایی ها رسما اعلام کردند که به زیرساخت های ایران حمله کردیم و یک نوع جنگ سایبری را اعلام کردند. رهبرانقلاب بیشترین نقش را در مقابله با این تهدیدات داشتند و مقاومت فعال و دفاع فعال را انتخاب کردند و گفتند نه مذاکره می‌کنیم نه جنگ می‌شود. استراتژی دفاع فعال یعنی دفاع قاطع در حوزه نظامی در زمین و هوا و دریا.
رئیس سازمان پدافند غیرعامل گفت: یکی از مولفه های استراتژی مقاومت فعال، مردمی کردن این مقاومت بود؛ رهبر انقلاب تصمیم گرفتند در چارچوب این استراتژی یک دفاع مردمی را سازماندهی کرده و صف مردم را از صف ضد انقلاب جدا کنند.  
وی افزود: امروز در یک موقعیت پساپیروزی در مقابله با دشمن هستیم یعنی توانستیم یک درگیری با دشمن را با پیروزی بگذارنیم و بازدارنگی نامتقارن در حوزه دفاع را تنظیم کنیم.
