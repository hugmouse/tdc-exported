
# হাজারীবাগের ট্যানারি এলাকায় আধুনিক মানের শহর হচ্ছে

Published at: **2019-11-04T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458509/%e0%a6%b9%e0%a6%be%e0%a6%9c%e0%a6%be%e0%a6%b0%e0%a7%80%e0%a6%ac%e0%a6%be%e0%a6%97%e0%a7%87%e0%a6%b0-%e0%a6%9f%e0%a7%8d%e0%a6%af%e0%a6%be%e0%a6%a8%e0%a6%be%e0%a6%b0%e0%a6%bf-%e0%a6%8f%e0%a6%b2%e0%a6%be%e0%a6%95%e0%a6%be%e0%a7%9f-%e0%a6%86%e0%a6%a7%e0%a7%81%e0%a6%a8%e0%a6%bf%e0%a6%95-%e0%a6%ae%e0%a6%be%e0%a6%a8%e0%a7%87%e0%a6%b0-%e0%a6%b6%e0%a6%b9%e0%a6%b0)

মশিউর রহমান খান ॥ রাজধানীর হাজারীবাগ ট্যানারির ১১১ একর জমিকে আধুনিক ও বাণিজ্যিক সুবিধা সমৃদ্ধ বসবাসের উপযোগী করে আরবান রি-ডেভেলপমেন্টের মাধ্যমে মডেল এলাকা গড়তে বিশেষ উদ্যোগ নিয়েছে রাজউক। এই পাইলট প্রকল্প বাস্তবায়নের মাধ্যমে পরীক্ষামূলকভাবে পুরান ঢাকাকে অভিজাত ঢাকায় রূপান্তরের উদ্যোগ নেয়া হবে বলে জানায় রাজধানী উন্নয়ন কর্তৃপক্ষ। মূলত হাজারীবাগে ভূমি পুনঃউন্নয়ন ও পরিবেশবান্ধব উদ্যোগ বাস্তবায়নের মাধ্যমে সম্পূর্ণ বাসযোগ্য করে গড়ে তুলতে চায়। এজন্য শতভাগ পরিবেশবান্ধবই প্রথমে সর্বোচ্চ গুরুত্ব দেয়া হবে। ট্যানারির প্লটসহ পুরো এলাকায় নির্মিত সব স্থাপনা ভেঙ্গে নতুন করে অত্যাধুনিক সুবিধাসমৃদ্ধ আবাসন ব্যবস্থা গড়ে তুলতে ফিজিবিলিটি স্টাডি চলছে। ৬ মাসের মধ্যে ফিজিবিলিটি স্টাডি, ইনফ্রাস্ট্রাকচার ও সোস্যাল স্টাডি শেষ করতে এশিয়ান ইনফ্রাস্ট্রাকচার ইনভেস্টমেন্ট ব্যাংকের (এআইআইবি) অর্থায়নে প্রকল্পটি বাস্তবায়নের বিশেষ উদ্যোগ নেয়া হয়েছে। ইতোমধ্যেই কাজ শুরু করেছে রাজউক।
এ কাজের মঞ্জুরি বরাদ্দ পেতে বৈদেশিক যোগাযোগ ও অর্থ সংস্থানের চূড়ান্ত প্রস্তুতি নিয়েছে রাজউক। প্রাথমিক পর্যায়ে ট্যানারি প্লটের ৬৬ একর জমিকে মডেল এলাকা গড়ে তোলার পরিকল্পনা নেয়া হয়েছে। আশপাশের গড়ে তোলা বেসরকারী আগের ট্যানারির মালিকদের সঙ্গে আলোচনা করে আরও ৪৫ একর জমিও এ প্রকল্পে সংযুক্ত করা হবে। অর্থাৎ হাজারীবাগের ট্যানারি এলাকায় মোট ১১১ একর জমিতে প্রকল্প বাস্তবায়ন করা হবে।
রাজউক জানায়, পুরান ঢাকার বর্তমান চেহারা পাল্টে দিয়ে পুনঃউন্নয়নের মাধ্যমে আধুনিক নগরী হিসেবে সাজাতে চায় সরকার। এরই অংশ হিসেবে সরকার প্রাথমিক পর্যায়ে ট্যানারি পল্লী হিসেবে পরিচিত হাজারীবাগের ১১১ একর জমিকেই বেছে নেয়া হয়েছে। প্রকল্পটি বাস্তবায়ন হলে বায়ান্ন বাজার তিপ্পান্ন গলির ঘিঞ্জির পুরান ঢাকা আধুনিক ও বাসযোগ্য নগরীতে পরিণত হবে। উল্লেখ্য, ১৯৮৬ সাল থেকে প্রায় ৩১ বছর বিভিন্ন সরকারের লাগাতার চেষ্টা শেষে ’১৭ সালে ট্যানারি শিল্প সাভারে স্থানান্তরিত করে বর্তমান সরকার। বর্তমানে বিশাল এলাকাটি অব্যবহৃত অবস্থায় রয়েছে। প্রকল্পটির সার্বিক তদারকির দায়িত্বে রয়েছেন রাজউকের উপ-পরিচালক ও ডিটেইল্ড এরিয়া প্ল্যানের (ড্যাপ) প্রকল্প পরিচালক আশরাফুল ইসলাম।
সূত্র জানায়, গত জুনে এআইইবির প্রতিনিধি দল হাজারীবাগের এ এলাকাকে আধুনিক সুবিধাযুক্ত স্মার্ট নগরী হিসেবে গড়ে তুলতে করণীয় নির্ধারণে সরেজমিনে পরিদর্শন করে। পরে এআইআইবি ব্যাংকের কাছে অর্থ মঞ্জুরি দেয়ার জন্য রাজউকের আবেদনের প্রেক্ষিতে ১১১ একর জমির প্রতি ইঞ্চি মাটিকে সর্বোচ্চ কাজে লাগাতে স্টাডি করার আবেদন করে রাজউক। ব্যাংক কর্তৃপক্ষ এর প্রেক্ষিতে ২ সদস্যের একটি প্রতিনিধিদল ২৯ অক্টোবর রাজউক চেয়ারম্যানের সঙ্গে বৈঠক করে। বৈঠক সূত্র জানায়, মঞ্জুরী প্রাপ্তির পরবর্তী ৬ মাসের মধ্যেই এই ১১১ একর জমিতে কি কি স্থাপনা নির্মাণ করা হবে, কিভাবে নতুন আধুনিক সুবিধা সমৃদ্ধ শহরে পরিণত করা হবে এ নিয়ে স্টাডি করবে রাজউক। স্টাডিশেষে প্রকল্প প্রস্তাব তৈরি করে গৃহায়ন ও গণপূর্ত মন্ত্রণালয়ে জমা দেবে। প্রকল্পের সুপারিশের ভিত্তিতেই পরবর্তী কার্যক্রমে নামবে রাজউক। রাজউক জানায়, সিঙ্গাপুর, জাপান, চীন, ভারত, থাইল্যান্ড ও দক্ষিণ কোরিয়ার মডেলে হাজারীবাগ বহুতল ভবন নির্মাণ করা হবে। ছোট ছোট এসব ভবনকে রি-ডেভেলপমেন্ট করে একসঙ্গে জমির মালিককে হিস্যা অনুযায়ী আলাদা আলাদা ফ্ল্যাট বুঝিয়ে দেয়া হবে।
হাজারীবাগকে বহুতল ভবনের একটি উন্নত আবাসিক এলাকা হিসেবে গড়তে পার্ক, খেলার মাঠ, কমিউনিটি সেন্টার, মার্কেট, ইনডোর গেমস, সুইমিংপুল,ওয়ার্ড কাউন্সিলরদের কার্যালয়সহ নানা স্থাপনা করার পরিকল্পনা নেয়া হয়েছে। পরিসংখ্যান অনুযায়ী বর্তমানে ৫৮৭ শিল্প-কারখানা, ৯৮ বাণিজ্যিক ও ৯৪ আবাসিকসহ মোট স্থাপনার সংখ্যা ৮৭৪। এর বাইরে নতুন ৪৫ একর সীমানার সব স্থাপনাকে সংযুক্ত করা হবে। প্রকল্প এলাকার সীমানার উত্তর পাশে রায়েরবাজার, পূর্বে জিগাতলা ও পিলখানা, পশ্চিমে হাজারীবাগ ও বেড়িবাঁধ, দক্ষিণে বোরহানপুর অবস্থিত। রাজউক সূত্র জানায়, প্রথমে ৬৬ একরের সরকারী প্লটের এই জমিটিকে সর্বোচ্চ ব্যবহার করার পরিকল্পনা করলেও বর্তমানে তা ৪৫ একর জমি বাড়িয়ে ১১১ একরে বৃদ্ধি করা হয়েছে।
প্রকল্প বাস্তবায়নে বৃক্ষরোপণ ও বনায়নের মাধ্যমে মাটি ব্যবহার উপযোগী করতে কমপক্ষে ৮ ফুট লেয়ারের মাটি অপসারণ করা হবে। জমির ওপর যথাসম্ভব স্থাপনা কম রেখে খোলা জায়গা বেশি রাখতে হবে, স্থাপনায় বৃষ্টির পানি ব্যবহারের ব্যবস্থা রাখার পাশাপাশি এলাকার ভূমির মিশ্র ব্যবহার নিশ্চিত ও স্বাস্থ্যসম্মত রাখতে হবে। কমিউনিটির অভ্যন্তরে গাড়ি চলাচল নিরুৎসাহিত ও অযান্ত্রিক বাহনকে উৎসাহিত করা হবে। জানা গেছে, প্রত্যেক ভূমি মালিক বর্তমান সম্পত্তির সমমূল্যের আবাসিক-বাণিজ্যিক স্পেস পাবেন। তবে সবার ব্যবহারের স্বার্থে সকল কমিউনিটি স্পেসগুলো সমন্বিত মালিকানায় রাখা হবে। প্রকল্প এলাকায় বর্তমান বাজারমূল্যে বিদ্যমান জমির মূল্যায়ন হবে। মাল্টিপল লিনিয়ার রিগ্রেশন মডেল ব্যবহার করে সম্পত্তির মূল্য নির্ধারণের সমীকরণ হবে।
রাজউক চেয়ারম্যান ড. সুলতান আহমেদ এ বিষয়ে জনকন্ঠকে বলেন, অতি দূষণে আক্রান্ত হাজারীবাগ ট্যানারি এলাকাকে রি-ডেভেলপমেন্ট করে শতভাগ পরিবেশবান্ধব আবাসিক কাম বাণিজ্যিক এলাকা করতে বিশেষ উদ্যোগ নেয়া হয়েছে। আধুনিক সুবিধা সম্পন্ন কি ধরনের স্থাপনা করা সম্ভব ও কোন পদ্ধতিতে তা করা হবে তা জানতে একটি বিশেষ জরিপ করা হবে। জরিপে ফিজিবিলিটি, ইনফ্রাস্ট্রাকচার ও সোস্যাল স্টাডি করা হবে। এশিয়ান ইনফ্রাস্ট্রাকচার ইনভেস্টমেন্ট ব্যাংকের সহযোগিতায় হবে এ জরিপ। প্রক্রিয়া চলছে। জরিপের অর্থ প্রাপ্তির পরপরই শুরু হবে। এরপর রিপোর্টের ফল ও সুপারিশ অনুযায়ী বাস্তবসম্মত প্রকল্প গ্রহণের উদ্যোগ নেয়া হবে। বর্তমানে পরিত্যক্ত হাজারীবাগের ট্যানারি শিল্প এলাকা পরিবেশবান্ধব ও বাসযোগ্য করে গড়ে তুলতে গৃহায়ন ও গণপূর্ত মন্ত্রণালয়ের মাধ্যমে পরিবেশ মন্ত্রণালয়, সিটি কর্পোরেশন, ওয়াসা তিতাস গ্যাস সহ সংশ্লিষ্ট সবাইকে নিয়ে কমিটি করে একটি আন্তঃমন্ত্রণালয় বৈঠক করা হবে। উদ্যোগটি বাস্তবায়নে কার কি দায়িত্ব তা ভাগ করে দেয়া হবে। বর্তমানে এই স্থানে কোন প্রকার ট্যানারি না থাকলেও দীর্ঘ বছর ধরে দূষিত বর্জ্যে এলাকার পরিবেশ অত্যন্ত খারাপ হয়ে গেছে। রাজউক চেয়ারম্যান বলেন, প্রথমে ৬৬ একর জমিতে একটি প্রকল্প বাস্তবায়নের উদ্যোগ নেয়া হলেও পরে তা ১১১ একর জমিতে বাড়ানো হয়েছে। এআইআইবি ব্যাংক কর্তৃপক্ষ এর আগে গত জুনে সরেজমিনে পরিদর্শন করে। মঙ্গলবার পুনরায় তাদের ২ সদস্যের একটি টিমের সঙ্গে বৈঠক হয়েছে। এ বিষয়ে আমাদের সুদূরপ্রসারী পরিকল্পনার কথা রয়েছে। তাদের জানানো হয়েছে হাজারীবাগ তথা পুরান ঢাকার চেহারাই পাল্টে ফেলার সর্বোচ্চ উদ্যোগ নিচ্ছে রাজউক।
