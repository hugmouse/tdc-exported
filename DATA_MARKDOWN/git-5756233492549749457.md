
# هشدارحزب‌الله نسبت به سوق دادن مطالبات لبنانی ها به سمت طایفه گرایی

Published at: **2019-11-03T20:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619712/%D9%87%D8%B4%D8%AF%D8%A7%D8%B1%D8%AD%D8%B2%D8%A8%E2%80%8C%D8%A7%D9%84%D9%84%D9%87-%D9%86%D8%B3%D8%A8%D8%AA-%D8%A8%D9%87-%D8%B3%D9%88%D9%82-%D8%AF%D8%A7%D8%AF%D9%86-%D9%85%D8%B7%D8%A7%D9%84%D8%A8%D8%A7%D8%AA-%D9%84%D8%A8%D9%86%D8%A7%D9%86%DB%8C-%D9%87%D8%A7-%D8%A8%D9%87-%D8%B3%D9%85%D8%AA-%D8%B7%D8%A7%DB%8C%D9%81%D9%87-%DA%AF%D8%B1%D8%A7%DB%8C%DB%8C)


        رئیس شورای اجرایی حزب الله با هشدار به سوق دادن خواسته های برحق مردم به سمت مقاصد طایفه ای گفت: این اقدام به ضرر همه لبنانی ها است.
      

        آفتاب‌‌نیوز :
      
"هاشم صفی الدین" روز یکشنبه در مراسمی که به مناسبت هفتمن روز درگذشت علامه جعفر مرتضی العاملی در شهرک عیتا الجبل در جنوب لبنان برگزار شد، افزود: مقاومت امروز قوی و مصون است و با وجود مشکلات بزرگ و هجمه های فراوان، عملکرد و نقش آن در حال قوت گرفتن هرچه بیشتر است.
صفی الدین تصریح کرد: به خوبی می دانیم، آمریکا و دشمن صهیونیستی و سران کشورهای عرب حاشیه خلیج فارس در کمین مقاومت نشسته اند از همین رو آنان باید بدانند، مقاومت از توهمات وکینه های آنان قوی تر است؛ ما همانطور که با جانفشانی و شجاعت و درایت مسئولیت دفاع از کشور را برعهده گرفتیم، امروز نیز در تمام صحنه ها برای دفاع از کشورمان برابر خطرات آماده ایم.
وی اظهار داشت: با توجه به تحولات دو هفته اخیر در لبنان می توان اینگونه نتیجه گیری کرد که آنچه در مورد آن هشدار دادیم، نمود یافت؛ ما به کسانی که به خیابان ها و میدان ها آمده بودند هشدار دادیم، برخی دست ها در تلاش برای بهره برداری از تلاش های کنونی و سوء استفاده از فریادهای برحق شما هستند، بنابراین از شما می پرسم آیا امروز شاهد نیستند برخی طرف های سیاسی به دنبال سرمایه گذاری بر تلاش های شما و تحقق اهدافی هستند که پیش از این از تحقق آن باز ماندند؟
رئیس شورای اجرایی حزب الله با تاکید بر لزوم محاسبه و بازخواست مفسدان گفت: این اقدام باید از هم اکنون آغاز شود، زیرا ربطی به سایر مسائل سیاسی ندارد، از همین رو نهاد قضایی لبنان باید به طور مستقیم مسئولیت پذیر بوده و به سرعت وارد عمل شود به ویژه اینکه در این خصوص پرونده ها و نام افراد را در اختیار دارد و برخی قضات به خوبی می دانند که چه کسانی مسئول فساد بوده اند و بازخواست آنان نیازمند دولت و وضع سیاسی جدید نیست.
وی ادامه داد: ما در حزب الله از زمان ورود به صحنه سیاسی پارلمانی و دولتی، همواره با قاطعیت با هرگونه محدودیت و اعمال فشار بر فقرا و قشر کم درآمد از طریق اعمال مالیات های جدید مخالفت کردیم و از نظر ما سیاست های اقتصادی مالی که به نفع افراد با نفوذ و مفسدان باشد، مردود است.
سید صفی الدین با هشدار در خصوص سوق دادن مطالبات مردمی به سمت گرایش های طایفه ای، گفت: این تهدیدی علیه خواسته های برحق بیشتر کسانی است که به خیابان ها آمده اند و تهدیدی علیه هر شهروندان لبنانی است و کسانی را که به دنبال تغییر هستند ناامید می کند؛ کشور ما دیگر تحمل ناامیدی وسرخوردگی بیش از این را ندارد.
