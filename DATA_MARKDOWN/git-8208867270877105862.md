
# Alibaba, utili quasi triplicati nell'ultimo trimestre: +262% rispetto al 2018

Published at: **2019-11-01T13:20:00+00:00**

Author: ****

Original: [Repubblica.it](https://www.repubblica.it/economia/2019/11/01/news/alibaba_utili_quasi_triplicati_nell_ultimo_trimestre_262_rispetto_al_2018-240022049/)

MILANO -  Pioggia di profitti per Alibaba nel suo secondo trimestre dell'anno contabile 2019-2020. Il colosso dell'e-commerce ha chiuso il periodo con un utile netto in rialzo del 262% su anno a 70,74 miliardi di yuan (circa 9 miliardi di euro). Una performance determinata in misura significativa dai benefici di un'operazione non ricorrente, ovvero l'aver ricevuto una partecipazione del 33% nel capitale di ant financial. Escludendo questa operazione e altre voci, l'utile netto risulta a 32,75 miliardi di yuan, con un incremento su anno del 40 per cento. Anche i ricavi del trimestre risultano in rialzo del 40%, a 119,017 miliardi di yuan (15,15 miliardi di euro). "Abbiamo registrato un forte trimestre, con un incremento dei ricavi del 40% e dell'ebitda adjusted del 39 per cento. Proseguiamo nel nostro percorso di crescita dei ricavi e dei profitti così come confermiamo un sostenuto free cash flow, che ci consente di investire nella crescita di lungo termine", ha commentato il cfo Maggie Wu. 
