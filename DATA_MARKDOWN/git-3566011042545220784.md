
# سفیر فرانسه در ایران: سعی در حفظ برجام داریم / تحریم‌های‌ ‌نادرست ‌علیه ایران باید برداشته شود

Published at: **2019-11-03T22:22:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544641.html/%D8%B3%D9%81%DB%8C%D8%B1-%D9%81%D8%B1%D8%A7%D9%86%D8%B3%D9%87-%D8%AF%D8%B1-%D8%A7%DB%8C%D8%B1%D8%A7%D9%86--%D8%B3%D8%B9%DB%8C-%D8%AF%D8%B1-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%AF%D8%A7%D8%B1%DB%8C%D9%85---%D8%AA%D8%AD%D8%B1%DB%8C%D9%85-%D9%87%D8%A7%DB%8C---%D9%86%D8%A7%D8%AF%D8%B1%D8%B3%D8%AA--%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF)

سفیر فرانسه در ایران گفت: معتقدیم فضای تحریم‌ها به نادرستی شکل گرفته است و همچنان نیز مایل به گفت‌وگوهای ادامه‌دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.
به گزارش شبکه اطلاع رسانی راه دانا؛ به نقل از روابط عمومی استانداری اصفهان، فیلیپ تیه بو در دیدار با عباس رضایی استاندار اصفهان، اظهار داشت: تردیدی در وجود امنیت و آرامش در اصفهان نیست و مایه فخر و مباهات است که به اصفهان نصف جهان سفر کرده‌ام و با استاندار شهر فرهنگ و هنر دیدار می‌کنم.
وی ادامه داد: زمینه‌های توسعه همکاری اصفهان و فرانسه را بررسی می‌کنم و بر همین مبنا توسعه همکاری‌های دانشگاهی و دیگر فعالیت‌های مشترک را در دستور کار قرار می‌دهم چراکه اهمیت و اولویت‌های همکاری در استوارنامه من ذکر شده است.
سفیر فرانسه در ایران تاکید کرد: در ماه‌های گذشته سعی داشتیم تا تنش‌ها را کاهش دهیم و تحریم‌ها رفع شوند و همچنان نیز مایل به گفت‌وگوهای ادامه دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.
وی اضافه کرد: معتقدیم فضای تحریم‌ها به نادرستی شکل گرفته ‌و باید برداشته شوند زیرا ایران و مردمش می‌توانند کمک بزرگی برای بخش‌های بین المللی کشورهای مختلف و حل مسائل منطقه‌ای و جهانی باشد.
فیلیپ تیه بو تصریح کرد: معتقدیم باید از جنگ تمدن‌ها دوری کنیم و به گفت‌وگوی تمدن‌ها روی آوریم که این موضوع می‌تواند هدف خوبی برای از سرگیری روابط بین کشورها باشد تا فعالیت‌های اقتصادی و حمل و نقلی نیز به تدریج گسترش یابد.
وی ادامه داد:‌ از کیفیت و سطح دانشگاه‌های اصفهان آگاهی دارم و شرایط خوبی برای بورسیه دانشجوهای ایرانی نیز وجود دارد البته تردیدی وجود ندارد که استاندار اصفهان نیز فردی دانشگاهی و عالی رتبه است.
سفیر فرانسه در ایران عنوان کرد: از مسائل کلی بین آمریکا و ایران آگاهی داریم و از آنجایی که فرانسه نیز عضو برجام است سعی در حفظ برجام دارد زیرا آن را توافق خوبی می‌دانیم که منافع ایران را نیز تأمین می‌کند.
وی خاطرنشان کرد: من به خلاقیت‌های ایران برای عبور از بحران‌ها ایمان دارم و معتقدم با وجود عدم پایبندی یک طرف به برجام می‌توان همکاری‌های خود را با کشورها گسترش داد.
انتهای پیام/
 
 
